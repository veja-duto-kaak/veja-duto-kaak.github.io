**আমার মিষ্টি কাক পাখি,** 

জানো, আমি ভেবেছিলাম যে আমি ভুলটা করেছি তা হলো আমি লেখেছি যে কল্পনার শুয়ে-বসে উদ্ভট ভঙ্গিতে বসে বই পড়তে ভালোবাসে। আমি ভেবেছি বুঝি তুমি তা একদম পছন্দ করোনা! হয়তো তোমার বই পড়ার খুব নির্দিষ্ট একটা উপায় আছে। হিহিহি, আমি কি বোকা দেখো কাক! আমি আরো ভেবেছিলাম তুমি বুঝি বাটারস্কচ পুডিং বানাতে খুব ভালোভাবেই পারো- আর আমি লিখেছি যে তুমি পারোনা! তুমি আমাকে চিঠিতে যে কারণটি লিখেছি তা আমি কোনোদিন কল্পনা করতে পারিনি, ভাবিনি আমার কল্পনাকে কেউ এতটা ভালোবেসে ফেলতে পারবে। মিষ্টি কাক, তুমি এত মায়াবী কেন? 

ইতি, 

তোমার শুভ্র পাখি।

---
১

কল্পনাকে সবচেয়ে বেশি সুন্দর লাগে যখন ও ঘুমিয়ে থাকে, তার চোখগুলির পাতাগুলো নেমে আসলে তাকে একটা দেবীর মতো লাগে, তার ফুলোফুলো গালগুলো আরো ফুলে যায়, মুখে নিষ্পাপ-ক্ষীণ হাসিটা যেন তার জীবনের সব আনন্দগুলো বর্ণ্না করে। চুলগুলো মুখের উপর চলে আসে- প্রত্যেক নিশ্বাসের সাথে একটু সরে যায়, একটু নড়ে ওঠে। ছোট্ট অথচ অসম্ভব সুন্দর বাবার মতো লালচে-আগা-ওয়ালা আঙ্গুলগুলো একটু বন্ধ হয়ে আসার মতো হয়, ঘুমুতে ঘুমুতে সে মাঝে মাঝে ব্লাঙ্কেট আঁকড়ে ধরে, চাপ পেয়ে নরম আংগুলগুলো লাল টকটকে হয়ে যায়।



বিকেলে মা তাদের ছোট্ট ছবির মতো বাসাটার বিরাট কাঁচের ছাদ লাগানো ব্যালকনিটাতে বসে বসে বই পড়ে। মা নাকি চেয়ারে বসে বই পড়তে পারে না- বারবার নড়াচড়া করতে ইচ্ছে করে- তাই সে বসে পড়ে মেঝেতে! কখনো চিতপটাং হয়ে, কখনো পেটে ভর দিয়ে, কখনো দেয়ালে হেলান দিয়ে তার বই পড়া হয়ে যায়। বাবা মায়ের এরূপ কান্ড দেখে ব্যালকনিতে ঘাসের মতো কার্পেট লাগিয়ে নিয়েছে- মা সবচেয়ে সাচ্ছন্দ্য বোধ করে ঘাসে বসে থাকতে, ক্যাম্পিং এ গেলেও সবাই যখন ক্যাম্পফায়ারের আশেপাশে কাঠের লগে বসে গল্প করতে ব্যস্ত, মা বসে থাকবে ঘাসের উপর, কখনো বাবার ঘাড়ে একটু হেলান দিয়ে, লম্বা চুলগুলো মেলে দিয়ে।



এই বইপড়ার সময়টুকুতে ছোট্ট কল্পনা তার মায়ের পাশে গুটিশুটি হয়ে শুয়ে পড়ে, ঠিক মায়ের কোলে না- তার পাশে গা লাগিয়ে, কখনো কোলের উপর মাথা রেখে, যেন মায়ের শরীরের ঘ্রাণটুকু, তার উত্তাপটুকু নিজের গায়ে লাগিয়ে নেওয়ার চেষ্টা- মায়ের কাপড়গুলো থেকে কেমন জানি একটা সুন্দর গন্ধ আসে, সে এটাকে বলে মা-মা গন্ধ। বিকেলের এ সময়টাতে কল্পনার খুব ঘুম পায়, আর মাও বিলি কেটে দেয় চুলে, আরামে চোখ বন্ধ আসে। কল্পনা বন্ধ হয়ে আসা চোখে দেখতে পায় বিকেলের চিলতে রোদ ব্যালকনিতে এসে পড়েছে, কাঁচের সাথে লেগে কীভাবে জানি ক্যালিডাইস্কোপের মতো নকশা হয়ে ওঠে, মায়ের সেই গন্ধটা... মায়ের হাতের বিলি কেটে দেওয়া... মায়ের মুখে গুনগুন শব্দে বাবার প্রিয় সেই গানটির সুর... সব মিলিয়ে একটা তন্দ্রা মতো লেগে যায় ।



তার ছোট্ট আংগুলগুলি আজ মায়ের চুল আঁকড়ে ধরেছে!

২

কোনো কোনো বিকেলে মা নিজেই বই পড়তে পড়তে ঘুমিয়ে পড়ে, উল্টো হয়ে বুকের  উপর ভর দিয়ে, হাতগুলোর মাঝে মাথাটা রেখে, সে সময়ে কল্পনার কিছু করার থাকে না, মায়ের বিলি ছাড়া তার ঘুম পায় না- আবার মাকে ডাকতে খারাপ লাগে। সে তখন পুরো বাসাটাতে খালি পায়ে ঘুরে বেড়ায়, কখনো বাবার গিটারে টুংটাং করার চেষ্টা করে, মায়ের বইগুলো খুলে দেখে, তার নিজের বইগুলো পড়ার চেষ্টা করে, কখনো বা ছবি আঁকে প্যাস্টেল কালার দিয়ে, কখনো কখনো খুউব একা লাগলে সে মায়ের আইপ্যাড থেকে তার পিপিকে কল করে, পিপিকে আবার কল করে পাওয়া মুশকিল- কোথায় কোন আলাস্কার তুন্দ্রা ফরেস্টে ম্যাজিকাল পার্সনকে নিয়ে বারবিকিউ খাচ্ছে বসে বসে নেটওয়ার্ক থেকে হাজার মাইল দূরে- আবার কখনো সাগরের তলায় অক্টোপাসের মেলায় ভাসছে- নাকি আকাশে উড়ছে- কে জানে... 



সন্ধ্যায় মা ঘুম থেকে উঠে প্রথমেই যেটা করে সেটা হলো আদুরে চিৎকার করে বলা-

"আমার কল্পনাবাচ্চা কই?"

কল্পনা যে ঘরেই থাকুক না কেন এ ডাক সবসময় তার কানে পৌঁছে- ব্যাস প্যাস্টেল কাগজ সব ছুড়ে ফেলে এক দৌড়ে মায়ের বুকে ঝাপিয়ে পড়া- মা খিলখিল করে হেসে তাকে জড়িয়ে নিজের কাছে টেনে নিয়ে নিজের ঘুমন্ত চেতনায় গড়ে ওঠা ভালোবাসার সবটুকু উত্তাপ কল্পনার ক্ষুদ্র বক্ষে ঢেলে দিয়ে, নিজের নাক দিয়ে তার চুলগুলো ঘষতে ঘষতে বলে- "একী! প্রথম ডাকেই চলে এলি?"

কল্পনা মায়ের সবটুকু আদর সহ্য করে নিয়ে মনে মনে একটু হেসে ওঠে! মা বোধহয় জানে না যে সন্ধ্যা পড়ার সাথে সাথে সে তার কান পেতে রাখে ব্যাল্কনির দিকে, মায়ের ডাকের অপেক্ষায়, তার বুকে ঝাপিয়ে পরার অপেক্ষায়, তার আদরটুকুর অপেক্ষায়!

"মা, একটু পুডিং বানিয়ে দেবে?"

"হাজারবার! আজ কী খাবি বল- চকোলেট নাকি ক্যারামেল?"

"তোমার যেটা ইচ্ছা!"

"না- সে হবে না। তুই বল!"

"বাটারস্কচ?"

"সে তো তোর পিপি ভালো বানাতে পারে রে! আমারটা তোর মুখে রুচবে না, ও অমৃত যে কীভাবে বানায়... দাঁড়া আমি ওকে ফোন দিই, আমার ফোনটা একটু এনে দে তো?"

"লাভ হবে না মা, পিপি আউট অফ নেটওয়ার্ক..."

"আবার! এবার কী নরওয়ের বনভূমি, নাকি মাউন্ট এভারেস্ট?"

"মঙ্গলগ্রহ!" - খিলখিল হাসি।

"দাঁড়া তোর বাবা আসুক আজ তাহলে, প্রিয়তাপু ওকে শিখিয়ে দিয়েছে নাকি যখন ডর্মে থাকতো, তাতে চলতো একটু পড়ালেখা করি আমরা- কী আঁকলি আজকে? আমিও আঁকবো- কাকের ঠ্যাং হবে বেশ-"

৩

মাঝে মাঝে পিপি এসে কল্পনাকে মায়ের কোল খালি করে নিয়ে যায় (উক্তিটা বাবার কাছ থেকে শোনা) পিপি নাকি মাসে দুবার তাকে নিয়ে না ঘুরেফিরে থাকতে পারে না- যাওয়ার আগে মা তাকে খুব সুন্দর করে সাজিয়ে দেয়, চুলগুলো ঝুটি করে দেয়, কখনো ব্রেইড- কল্পনা দেখেছে মা আর পিপি তার চুল নিয়ে খেলতে ভীষণ ভালোবাসে- কখনো চুলের স্টাইল তার পছন্দ না হলে সে গাল ফুলিয়ে বড়দের মতো করে বলে ওঠে - "তোমরা দেখি আমার চুল জজ্জরিত (জর্জরিত!) করে দিচ্ছো!" এ শব্দটাও বাবার কাছ থেকে শেখা- তবে মা আর পিপি কেন যে শোনামাত্র হেসে ওঠে...



পিপিদের সাথে ঘোরার সময় কখনো তাকে কোলে, কখনো ঘাড়ে করে নিয়ে বেড়ায়, কল্পনার বেশ লাগে- নিজেকে মনে হয় বিরাট লম্বা একটা মানুষ, সবার থেকে উচুঁ, সবার থেকে উপরে; কখনো পিপিরা তাকে নিয়ে দেশান্তর হয়ে যায়! পিপিদের অত্যাচারে অতিষ্ট হয়ে বাবা নাকি তার নামে পুরো ইউরোপের ভিসা লাগিয়ে রেখেছে! মাঝে মাঝে ডিনারগুলোতে বাবাকে হাসতে হাসতে বলতে শোনা যায়- "প্রিয়তাপু! মেয়ে কী তোমার না আমার বলো তোহ!"

"যখন তোমার সাথে থাকে তখন তোমার; যখন আমার সাথে থাকে তখন আমার!"

"সে হবে না- কল্পনা মা, বলতো তুই কার মেয়ে!"

কল্পনা তখন একবার পিপির, আর আরেকবার বাবার মুখের দিকে তাকায়, তারপর মায়ের কোলের ঝাঁপিয়ে পড়ে বলে- "তোমাদের কারোর না!


