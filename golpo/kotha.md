**আমার আদরের কাকপাখি,**



আজ আমি দুপুরে তোমার চিঠি প্রথম যেখানে পড়েছিলাম সেই ছাদের উপর দাঁড়িয়ে ছিলাম। এত রোদের মাঝেও সেখানে আবারো দমকা হাওয়া ছিলো! হালকা নীলের ছোঁয়ায় আকাশ রঙিন হয়ে গিয়েছিলো- আর মেঘকন্যারা অসীম সেই নীলে তাদের ভেলা ভাসাচ্ছিলো। আজকের দিনটা সুন্দর ছিলো! যদিও আমি তার বেশিরভাগ কাটিয়েছি একটানা কয়েকঘন্টা কয়েকটি ভিন্ন ভিন্ন কামরায়- তবুও দিনের সেই সৌন্দর্য মাঝে মাঝে হাত বাড়িয়ে আমার গাল ছুঁয়েছিল, আমি অবাক হয়ে রোদের ঝিলিমিলি প্রতিফলনের দিকে তাকিয়েছিলাম! কিংবা রোদ-বাতাসের খেলায় হাত মিলিয়েছিলাম।

প্রকৃতি তার চিরচেনা রূপের খেলা ছাড়াও আরেকটি ছোট্ট খেলা খেলছিলো- সেটা হলো দুজনকে নিয়ে কাকতালের খেলা। প্রকৃতিকন্যার দুষ্টুমির মাত্রা এত ছাড়িয়েছে যে স্নিগ্ধ বিকেলের অসীম সম্ভাবনার অসীম গল্প না লিখে সে খেলতে গেলো দুজন অসহায় কিশোর-কিশোরীকে নিয়ে! এই দুটো কিশোর-কিশোরীদের ভালোবাসার কত অদ্ভুত কল্পনা-স্বপ্ন, কিন্তু তারা দুহাত দূরে থেকেও কথা বলতে পারেনা, ক্রমশ নিজের বুক ধকধকানি শুনতে পাওয়া কিশোরকে কিশোরীটি চিৎকার করে ডাকতে পারেনা! দুজনকেই চুপটি করে থাকতে হয়, ইচ্ছেগুলো নিজের কাছে রাখতে হয়- সব কল্পনা সবার মাঝে ছড়িয়ে দিলে যে বড্ড বিপদ! 

আজ যদি তুমি আমাকে ডাকতে পারতে, তাহলে কি হতো? জানো আমরা সামনাসামনি কখনো কথা বলিনি, খালি ওই ক্লাবের একদিনের একবার ছাড়া? কিংবা তুমি নিশ্চুপ থেকে আমার ধন্যবাদটুকু গ্রহণ করা ছাড়া? আমাদের যত্তসব কল্পনা- যত্তসব খুঁনসুটি ওই কৃত্রিম মাধ্যমেই। আর আছে চিঠি, ছোট বড় কত কত চিঠি! একদিন সেই সংখ্যাটা হয়তো আর আমরা মনে রাখতে পারবো না, গুনে শেষ করত পারবোনা। এই চিঠি আর ক্ষুদেবার্তার দুনিয়ায় নিজেদের পরিচিত করে নেওয়া একটি চপলা কিশোরী পড়ন্ত দুপুরের নির্জনতায় বিভোর ছোট্ট রাস্তাটিতে যদি কিশোরটিকে হাত নেড়ে ডাকতো, আর ভাবনায় বুদ কিশোর পরিচিত অথচ নিতান্তই অচেনা- রিনরিনে গলাটি শুনে থমকে দাঁড়াতো, তখন তাদের মাঝে কি বিনিময় হতো? শুধুই কি চোখের ভাষা! তারা একে অপরকে কিভাবে স্বাগতম জানাতো? কিংবা হাঁটতে হাঁটতে তারা কি হাত নেড়ে কথা বলতো? আচ্ছা তারা কি একেবারেই কথা বলতে পারতো? আমার জানতে খুব ইচ্ছে করে। 

তোমার জীবনের ছোট ছোট অসংখ্য জিনিসের সাথে আমি প্রতিনিয়ত পরিচিত হচ্ছি, তবে তোমার কথা বলার ভঙ্গিতে- হাঁটতে হাঁটতে হাত নেড়ে হেসে হেসে কথা বলতে কিংবা তোমার একদৃষ্টিতে তাকিয়ে থাকার সাথে আমার এখনো পরিচিত হতে বাকি। সেগুলো কল্পনা করে নেওয়াও নিতান্তই অসম্ভব কাজ। আচ্ছা আমরা যদি কোনোদিন মন খুলে আলাপ করার সু্যোগ পাই তখন কি আমি চুপটি করে থাকলে তোমার খুব অসুবিধা হবে? আমি তোমাকে একটু দেখবো, তোমার একটু চিনবো। তুমি নাহয় একসময় আমাকে চিনে নিলে। তুমি আমাকে যতটুকু কথা বলতে দেখেছো, সবটুকুর মাঝে এক ধরণের বাহ্যিকতা বিদ্যমান- কি আশ্চর্য, তুমিও জানো না আমি আমার আপন মানুষদের সাথে কীভাবে কথা বলি- কীভাবে আমার কন্ঠস্বর উঠানামা করে, কীভাবে আমি হেসে উঠি! হয়তো আমাদের প্রথম প্রথম সেই সুযোগগুলোতে আমরা কিছুতেই কথা বলতে পারবো না! "কেমন আছো?" গোছের মরচে পড়া কিছু দিয়ে সেগুলো শুরু হবে। তুমি কি জানো তোমার আশেপাশে থাকলে আমার বুক অসম্ভব রকম ধকধক করে! আমি কিভাবে তোমার সাথে কথা বলবো! আমি ঠিক জানিনা আমি কবে তোমাকে কাক ডাকতে পারবো সাবলীল ভাবে- কিংবা কবে তুমি আমার ঠিক চোখের দিকে তাকিয়ে বলতে পারবে- "শুভ্র।" হয়তো তাতে কিছুটা সময় লাগবে- কিছুটা পরিচিতি, কিছুটা ধৈর্য লাগবে। আমরা এতটা পরিচিত হয়েও নিতান্তই অপরিচিত- কি অদ্ভুত তাইনা! 

প্রিয়তাপু বলতো, "কাছের মানুষদের দিয়ে নিজের আশেপাশের জীবনটা সাজিয়ে রাখতে ইচ্ছে করে।" ঠিক তেমনি হয়তো তোমার-আমার মনোভাবটুকু- কথা বলতে পারবো না জেনেও ইচ্ছে করে কাক পরীক্ষার সময় কয়েকটা বেঞ্চের মাঝে থাক! কিংবা ম্যাথ ক্লাবের কোনো এক বেঞ্চিতে বসে বসে একমনে তাকিয়ে থাক- আমি মাঝে মাঝে হয়তো চুরি করে একটু দেখবো, একটু উপলব্ধি করবো যে এই রক্ত-মাংসের মানুষটাকে আমি ভালোবাসি! হিহিহিহি। আমার খুব ইচ্ছে করে কোনো এক বিকেলে তোমার সাথে হাঁটতে বের হতে- শহর হতে একটু দূরে কোথাও, যেখানে নির্জনতাপ্রেমী পাখিদের ডাক শোনা যায়- বাতাস কোনো শব্দ না করেই চুলের পাশ দিয়ে বয়ে যায়। তুমি কথা বলবে- আমি শুনবো। মাঝে মাঝে হাসির কথা বলবো- তাতে তুমি হাসতে হাসতে ফেটে পড়বে! বাতাস এসে আমার চুলগুলো এলোমেলো করে দিয়ে যাবে, আর সেই একই বাতাসের দমকার অজুহাতে আমরা খানিকটা লজ্জা পেয়ে হাত ধরবো। যে যে কল্পনাগুলি করেছিলাম, সেগুলো মনে করার চেষ্টা করবো। তখন আমাদের হাসি পাবে- আমরা কল্পনার জগতে কতদূর, কোন সুদূর জাদুর শহরে চলে গিয়েছি তা মনে পড়বে! এরকম কয়েকটা দিনের পুনরাবৃত্তিগুলোর মাঝে হয়তো কোনোটাতে আমরা রাস্তার পাশের গাছ থেকে একটা ফুল তুলে নিবো- কিংবা কোনো এক তরুলতার শীতল ছায়ার মাঝে বসবো, বিভোর হয়ে- প্রাকৃতিক সৌন্দর্যকে নিতান্ত অবহেলা করে, একে অপরের কথার দুনিয়ায় হারিয়ে গিয়ে। 

সে দিন আসতে হয়তো এখনো বড় দেরি। তোমাকে চিনতে কত দিন অপেক্ষা করতে হবে কাকপাখি! 



আজ সন্ধ্যায় বাড়ি আসার সময় আমি হাসছিলাম। তুমি ভেবেছিলে হাসির কোনো কারণ হয়েছে বুঝি! তা না। যখন পরীক্ষা থেকে মুক্তি পেলাম- শহরের এদিককার ফাঁকা রাস্তায় হেঁটে বাড়ির পথে আসার সময় আমার মাঝে অদ্ভুত একটা অনুভূতি কাজ করছিলো! যেমন লম্বা একটা দিনের শেষে নিজ বাড়িতে ভালোবাসার মানুষটির আদর-যত্মের কাছে ফেরত আসার অনুভূতি- ঠিক তেমন। আমার কি হয়েছিলো আমি জানিনা- আমি নিজের অজান্তেই তোমার সাথে কথা বলছিলাম- তোমার নাম ধরে ডাকছিলাম। এইতো- আর একটু পরেই, আর মাত্র দুমিনিট- আমি কথা বলতে পারবো। হাসতে পারবো, হাসাতে পারবো, গল্পের জগতে হারিয়ে যেতে পারবো। এরকম প্রশান্তিকর অনুভূতি আমার মাঝে কোনোদিন আসেনি- আমার কাছে নিতান্তই অচেনা, অজানা, নতুন! আমার মনে হচ্ছিলো আমি হয়তো পৃথিবীর সবচেয়ে সুখী মানুষ- যার ক্লান্তির উপশম ঘটানোর জন্যে মনের কাছে আদরের আসনে বসে থাকা আরেকজন মানুষ শত নকশা আঁকে। 

নিজের ডানায় কোন সুদূর জগতের মায়াবী সঙ্গীত লিখে নিয়ে এসেছিলে আমার জীবনের ক্ষুদ্র চারার পাতায় পাতায় সুরের নকশা ছড়িয়ে দিতে? কাছে টেনে নিয়ে এতটা আপন করে ফেললে কোন মায়ার টানে? আমি তো এই শহরের সিন্থেটিক জঞ্জালের কাছে কখনো তোমাকে চাওয়ার সাহসটুকু করিনি- আমি তো কখনো তোমাকে ডাকিনি? 



এ শহর দেয়নি কিছুই ফুলদানি ছাড়া,

নেই সুবাসিত গোলাপ অথবা কোনো স্নিগ্ধ জলের ধারা,

তবুও ফের ফিরে আসে সেইসব দুপুর

দুটি কিশোরীর হাতে তিনটি কুকুর !

আমাদের চারপাশের নানা ভীড়ে

ফিরেছে কত মানুষ তাড়া নিয়ে ,

জলে নুয়ে পড়া বৃক্ষতলে দুজনার ছিলনা কোন তাড়া, 



এ শহর আমাকে দেয়নি কিছুই শুধু তোমাকে ছাড়া ! 





ইতি, 

শুভ্র।
