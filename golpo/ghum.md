**প্রিয় কাক,**



তুমি এখন ঘুমুচ্ছো। হয়তো ফ্যানের বাতাসে তোমার চুলগুলো উড়ছে, কিংবা হয়তো সেগুলো তুমি বেঁধে রেখেছো। তোমার চশমাটা হয়তো হাতের একদম কাছে রেখেছো- যাতে সকালে উঠে ঢুলুঢুলু চোখে চশমাটা পড়ে চারদিকে তাকাতে পারো, কিংবা হয়তো সেটা তোমার অভ্যাসমতো দূরে কোনো একটা টেবিলের উপরে রাখা! তুমি কি বাসায় আদৌ চশমা পড়ো? নাকি ঠিক আমার মতো তোমার চশমা পড়ার দৌড় ওই বাইরে পর্যন্তই? 

যাই হোক- তুমি ঘুমুচ্ছো। তোমাকে বেশ কল্পনা করে নেওয়া যাচ্ছে। কি জানি কল্পনা করতে করতে ঘুমিয়ে গিয়েছো বোধহয়। সকালে উঠে কি তুমি বলবে কি সেই কল্পনা? হয়তো না! কিংবা হয়তো বলবে- একটু ঘুরিয়ে বলবে। আজকে যেমন বলেছিলে। কাক তোমার কি মনে হয় আমি ধরতে পারিনি তুমি কোনটা কিভাবে বলেছো? এখন তুমি বলবে- কি-ই বা বলেছো! সেক্ষেত্রে আমি আর উত্তর দিবোনা। বাঃরে- আমার ঠ্যাকাই পড়েছে! 

চলো কাক তোমার কিছু প্রশ্নের উত্তর দিয়ে নিই। তোমার একটা প্রশ্ন ছিলো যে আমার গল্পের কল্পনার মা দেখতে কেমন, নাহলে তুমি নাকি তাকে কল্পনা করতে পারছোনা। আসলে কি জানো? আমি জানিনা! আমি যখন গল্পগুলো লিখেছি আমি কখনো ওই মানুষটার চেহারা কল্পনা করিনি। এমনকি আমি কল্পনার চেহারাও ভালোভাবে কল্পনা করতে পারিনা। এদিক দিয়ে আমি বেশ কাঁচা। কারো চেহারা কল্পনা করতে পারিনা একদমই। আমি শুধু লেখি যে কল্পনার গাল ফুলোফুলো, তার হাতের আঙ্গুলগুলি ছোট্ট ছোট্ট! কিন্তু ফুলোফুলো গালওয়ালা কল্পনার চেহারা কল্পনা করা আমার জন্যে বেশ কঠিন। কল্পনার মার কিছু বৈশিষ্ট্য আমি লিখেছি প্রয়োজনের দাবিতে। তার চুল বড় না হলে কল্পনা সেগুলো নিয়ে খেলবে কীভাবে? সে মেহেদি পড়াতে না জানলে কল্পনাকে সুন্দর করে মেহেদি কে পড়িয়ে দেবে? আমি তো পারিনা- আমি তো এখন আমার ব্যপারে মিথ্যা লেখতে পারিনা। কল্পনার গল্পে আমি কখনো মিথ্যা লেখবোনা। 

কাক তুমি কি জানো আমি তোমাকে কেন কাক ডাকি? জানো তো। একটা কাক এসে তালগাছে বসলো- সাথে সাথে গাছ থেকে একটা তাল পড়ে গেলো... আর আরেকটা কারণ হলো কাকতালীয় কল্পনা। ছোট করে কাক! এছাড়াও আরো একটা কারণ হাজির হয়েছে- সেটা একটা গান থেকে বটে! আমার ইচ্ছে ছিলো যেদিন বৃষ্টি হবে সেদিন আমি তোমাকে জানাবো এই ছোট্ট কারণটা। আর তারপর আমরা বৃষ্টিতে ভিজবো। তবে ভিজাটা একটু আলাদা। জলে না ভিজে ভিজা দুটো মন।  তুমি কি ভেবেছিলে বলোতো? বৃষ্টি হলে কি বলতাম তোমাকে আমি? হিহিহিহি। 

আর বাকি প্রশ্নগুলো? আমি জানি ছোট্ট মেয়ে তোমার মনে কত অসংখ্যা প্রশ্ন জমা হয়েছে। তবে সবগুলোর উত্তর বের করতে এত ব্যস্ত কেন ছোট্ট মেয়ে? তোমার মনে হয় এই বিশাল দুনিয়া, এই অসম্ভব সুন্দর প্রকৃতি তোমাকে তোমার প্রশ্নগুলোর উত্তর দিবেনা? তোমার কল্পনাগুলি সত্যি করবে না? অবশ্যই করবে। হ্যাঁ, প্রকৃতি একটু নিষ্ঠুর বটে। তবে আমি তাকে বললে সে আর নিষ্ঠুরতা করবে। সে আমার খুব আপন কিনা! তাই ব্যস্ততা নিষ্প্রয়োজন আমার ছোট্ট কাক। জানালাদের কার্নিশ বসে থেকে ডানা মেলিয়ে বৃষ্টি দেখো। একা বসে থাকতে হবেনা অবশ্য। কাকেরা সবসময় একা বসে থাকেনা। কখনো কখনো এমনও হয় যে দুটো কাক বসে বসে ডানা মেলিয়ে বৃষ্টি দেখে। একজন বলে, "কা কা"- আর আরেকজন উত্তরে বলে "কা কা"! আর ঠিক সে সময়ে বাড়ির দেয়াল বেয়ে বেড়ে ওঠা অপরাজিতা গাছ থেকে একটা ফুল টুপ করে পড়ে যায়। ফুলটার রং নীল। সেটা কি কাক দুটো কা-কা করাতে পড়ে গেলো? আশ্চর্য তো!  বৃষ্টি শেষ হলে কাকদুটো ব্যস্ত হয়ে উড়ে চলে যায়। কখনো একসাথে, কখনো ফের দুজন দুপথে। কিন্তু ছোট্ট মেয়ে, তুমি কি বৃষ্টির মাঝে কাকদের উড়তে দেখেছো কখনো? বৃষ্টির মাঝে উড়লে তো কাকদুটোর ডানা ভিজে তারা নিচে পড়ে যাবে! কিন্তু আমি যদি বলি আমি দুটো কাককে চিনি যারা বৃষ্টির মাঝে উড়তে পারে? তুমি জিজ্ঞেস করবে, "তারা কে?" আর আমি বলবো, "কা কা।" হিহিহিহি। 

আমার খুব ইচ্ছা করছে কল্পনা করতে করতে ঘুমিয়ে যেতে। তা আমি পারবো, কিন্তু আমার ইচ্ছে দুজন মানুষ একসাথে কল্পনা করতে করতে ঘুমিয়ে যেতে! সে কল্পনাগুলো কত্ত রঙ্গিন, ছোট্ট দুটো মানুষের মনের কি অজস্র চিন্তা- যেন তারা কত বড়! কিন্তু তারা তো ছোট্ট বাচ্চা! তারা এত কল্পনা করে কিভাবে? কল্পনা করতে করতে ঘুমিয়ে যায় কিভাবে?! অন্যেরা তো পারেনা! 

তারা কি অদ্ভুত, তাইনা? কি পাগল! 



ইতি, 

শুভ্র।


