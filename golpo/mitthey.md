আমার আদরের কাক পাখি, 



আমি তোমাকে একটা মিথ্যে বলেছি। না- ঠিক মিথ্যে বলিনি, আবার সত্যিও বলিনি। তোমার সাথে আজকে আমার যখন কথা হলো ততক্ষণে আমি তোমার চিঠি পড়েছি। মেঘলা এক আকাশের নিচে, শহরের লক্ষ লক্ষ মানুষদের সবার অগোচরে, নিচে ক্ষুদ্র পিপীলিকার মতো ভিড় নিয়ে শহরটাকে চলতে দেখতে দেখতে, দমকা হাওয়ায় নিজের পাঞ্জাবির নিচের অংশটুকু উড়াতে উড়াতে। আমি তোমার চিঠি পড়েছি, আমি তোমার লেখাগুলো প্রত্যেকটা অক্ষর দেখেছি- আমি তোমার কাটাকাটিগুলো লক্ষ্য করেছি। আমি কি করবো বলো? আমার ধৈর্য্য খুব কম, জানো কাক পাখি। আমার ধৈর্য এতটাই কম যে তোমার আসার সময় পার হয়ে গেলে আমার অস্থির লাগা শুরু করে। আমি এক দৃষ্টিতে চেয়ে থাকি স্ক্রিনের দিকে। কিছু পড়িনা, কিছু লেখতে পারিনা, কিছু ভাবতে পারিনা। এত কম ধৈর্য নিয়ে আমি কীভাবে তোমার লেখা পড়ার জন্যে বাসায় পৌঁছানোর অপেক্ষা করবো? তোমার ক্ষুদ্র আবেগগুলি ধরার জন্যে কীভাবে অপেক্ষা করবো? তোমার চেহারা কল্পনা করার জন্যে? তোমার খিলখিল হাসি শোনার জন্যে? আমার অত ধৈর্য্য নেই- আমি নিতান্তই ধৈর্য্যহীন, এবং বোকা। 

আচ্ছা কাক তুমি কি জানো আমি খুব ভালোভাবেই লক্ষ্য করেছি তুমি কখনো আমার "ভালোবাসি" উত্তর দাওনি? হিহিহিহি। আমি প্রত্যেকবার আগ্রহ নিয়ে তোমার উত্তর দেখতে চেয়েছি জানো! একসময় আমার মনে হয়েছে যে হয়তো তুমি কথাটুকু বলতে কিছুটা হলেও সংকোচ বোধ করো- হয়তো তোমার মনে হয় এটা যারপরনাই দুষ্টুমি করে বলার কথা না, এটার গুরুত্ব এবং অর্থ অনেক বেশি। তবে তুমি কি এটা জানো আমি প্রত্যেকবার লক্ষ্য করেছি যে তুমি এটা পড়ার পর কিছুক্ষণ কী-বোর্ডে হাত দাও না? যেন তুমি থমকে দাঁড়িয়েছো- যেন তোমার সময় থমকে দাঁড়িয়েছে! হিহিহি, তবে তবে তুমি কি এটা জানো আমি তা লেখার আগে কিছুক্ষ্ণ চুপ করে বসে থাকি? যা লিখেছি তা দুবার পড়ি। না- দুবার না, বেশ কয়েকবার পড়ি। তারপর পাঠাই। এটা আমি কেন করি তা জানিনা। তুমিই ভেবে বলো কেন। 

বাতাসের মাঝেও কিছুটা চিমসে পড়া গরমের মধ্যে চিঠিটা পড়তে পড়তে আমার মধ্যে কি যাচ্ছিল তা আল্লাহ জানেন! আমি কখনো তোমার চিঠির উত্তরে সেটা প্রকাশ করতে পারবোনা, তাই আমি সেটা চেষ্টাও করবো না। আমাকে কয়েকজন চিঠি দেয়। আমি সেগুলো খুব আগ্রহ নিয়ে পড়ি! তুমি কি জানো আমি কখনো চিঠি হাতে নিয়ে গালে লাগিয়ে রাখিনি? কক্ষনো না- কক্ষনো সেটা করার কথা আমার মাথাতেও আসেনি। এই মেয়ে, আমি আজকে যে কাগজটার মসৃণতাটুকু উপলব্ধি করছিলাম গাল দিয়ে, যে কালিটার গন্ধ নিচ্ছিলাম প্রাণভরে- সেটা কাল রাত পর্যন্ত তোমার হাতের আলতো ছোঁয়া পেয়েছিল? এই লেখাগুলি, এই শব্দগুলি, অক্ষরগুলি, চিহ্নগুলি, দাগগুলি- এগুলো সব, সঅব তোমার নিজের হাতে লেখা? শুধু আমার জন্যে- শুধু আমার কথা চিন্তা করে? জানো কাক আমার এটা বিশ্বাস করতে কষ্ট হয়- মনে হয় এটা তো নিতান্তই অসম্ভব! আচ্ছা তুমি কি শুধুই একটা স্বপ্ন? একসময় আমার ঘুম ভেঙ্গে যাবে- আর আমি দেখবো আমার আদরের কাক, তার আদরের শুভ্র- আমাদের আদরের কল্পনা সব একটা ভ্রম? কাক তুমি কি সত্যি আমার জীবনে এসেছো, আমার জন্যে? দৃঢ় মনে কোমর বেঁধে আমার আর আমার কল্পনার জীবনটা সাজাতে চলেছো? হিহিহিহি, আমার জীবনে এত সৌন্দর্যের পশরা সাজিয়ে বসার মতো পাগলটা কোথা থেকে চলে আসলো! আমার পাগল মায়াবতী কাক। একদিন আমি তোমার হাতটা নিয়ে আমার গালে লাগিয়ে দেবো। দেখি তোমার চিঠি আর হাতের মাঝে কতটা ফারাক!

মিষ্টি কাক, আমি তোমাকে ভালোবাসি। আচ্ছা তুমি কি জানো ভালোবাসা একটি ধ্রুবক বিষয় না? এটি ক্রমবর্ধমান, একটি খরস্রোতা নদীর মতোই- তার স্রোত বাড়ে কমে, সে নতুন নতুন বাঁক নেয়, তার গতিপথ পাল্টে যায়! যতদিন যাচ্ছে আমি তোমাকে আরো বেশি ভালোবেসে ফেলছি। তোমার কাণ্ডগুলি দেখে, তোমার কল্পনাগুলি দেখে- তোমার মায়াবী কথাগুলি শুনে। আজ তোমার কথা ভাবলে আমার যা মনে হয়, যতটুকু আবেগ এসে জমা হয়- এইতো এক সপ্তাহ আগেও অতটা আবেগ আমি খুঁজে পেতাম না। তোমাকে আমি একেবারে ভালোবেসে ফেলিনি- একবারে তোমার জন্যে অজস্র অনুভূতি আমার মাঝে জমা হয়নি! ধীরে ধীরে পড়া জলের সেই ক্ষুদ্র ঝর্ণা আজ কি এক খরস্রোতা প্রবাহে পরিণত হয়েছে- কীভাবে তা হলো আমি বুঝতে পারিনা! আর কতদূর এগোবে আমি তাও বুঝতে পারছিনা। সত্যি কি জানো? আমি বুঝতেও চাইনা- জানতেও চাইনা। আমি শুধু তোমার হাসিটা কল্পনা করতে চাই- সারাটাজীবন। 

আমার মিষ্টি কাক। কল্পনার বর্ণনা দেবার সময় বলি সে আমার বানানো একটা চরিত্র। আমি তাকে নিয়ে লেখে আনন্দ পাই বলে লিখি। হিহিহি- এটা খুব ভুল একটা ধারণা। আমি শুধু তার গল্প লিখি আনন্দ পাবার জন্যে না। আমি কাউকে কখনো বলে বোঝাতে পারবো না কল্পনা আমার জন্যে কি করেছে। একটা সময়ে যখন সিন্থেটিক দুনিয়ার জঞ্জালের যান্ত্রিকতার মাঝে আমি নিজের সবগুলো অনুভূতিকে হারিয়ে ফেলছিলাম- তখন আমার মেয়ে কল্পনা এসে আমাকে বাঁচিয়েছে। সে আমার গলা জড়িয়ে ধরে খিলখিল করে হেসেছে। যখন আমি আমার জীবনে কূতসিত কোনো কিছুর সংস্পর্শে আসি- তখন আমি শুধু এই কথাটা মনে করি যে একদিন স্বর্গের সবটুকু সৌন্দর্য আর মায়া কেড়ে নিয়ে আমার কল্পনা আসবে। একদিন আমি একদম নবজাতক কাঁদো কাঁদো কিছু বুঝে উঠতে না পারা মেয়েটির চোখের দিকে তাকিয়ে থাকবো, নিষ্পলক ভাবে। সেদিন দুনিয়ার সবটুকু আলো আমার কোলে থাকবে! আমি তার দিকে তাকাবো আর আমার মনে পড়বে- এই দুনিয়াটা বড় সুন্দর। সুন্দর বলেই সব নিয়ম ভেঙ্গে কল্পনার আগমনের খবর আমাকে দেয়া হয়েছিল। আমি তার হাসি কল্পনা করতে পেরেছিলাম- আমি জানতে পেরেছিলাম যে মেয়েটা শাড়ি অত্যন্ত বেশি পছন্দ করবে, আর পছন্দ করবে বৃষ্টিতে ভিজতে- পছন্দ করবে গান গেতে, আনন্দ করতে- আর ভালোবাসবে কল্পনা করতে। 

আমার কল্পনাকে কেউ আমার মতো আপন করে নিতে পারেনি। কেউ তার আগমনের খবর পেয়ে কাঁদেনি- কেউ বুঝতে পারেনি তার মায়াবী চোখগুলির পিছনে আমার জীবনের শত শত গল্প লুকিয়ে রয়েছে, তার অজান্তেই।

তারপর একজন চপলা মেয়ে আসলো। আমি তাকে অনেকদিন ধরে চিনিনি, তার কথা কখনো আলাদা করে ভাবিনি, তার অস্তিত্বের খবর আমি পনেরো বছর ধরে পাইনি। সে শাড়ি পছন্দ করলো, বৃষ্টিতে না ভিজেও বৃষ্টিকে ভালোবেসে ফেললো, ভালোবাসলো গান গাইতে, আনন্দ করতে- আর কল্পনা করতে। 

সে মেয়েটা, হয়তো নিতান্ত কাকতালের বশে আমার কল্পনার কথা পড়ে কেঁদে ফেললো। 

আমি সেই মেয়েটির ডাকে সাড়া দেবো না? তার ভালোবাসাটুকুর মর্যাদা দেবো না? তাকে নিয়ে পশলা বৃষ্টির আমেজে হারিয়ে যাবোনা?

আমি তোমাকে অসম্ভব ভালোবাসি কাক। 



ইতি, 

তোমার শুভ্র।


