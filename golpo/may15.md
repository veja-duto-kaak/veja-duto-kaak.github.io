**প্রিয় কাক,**



ঝড়। বন। কালো আকাশ। মাতাল বাতাস। গাছগুলো এত উতলা কেন? এতটা বাতাস আমি যেমন কখনো দেখিনি, তারাও কি কোনোদিন দেখেনি? এত বাতাস, এত! মনে হচ্ছে যেন আমাকে উড়িয়ে নিয়ে যাবে- কোনো এক অজানায়, নিকষ কালোর উদ্দেশ্যে। কি আজব, কাক কি ভয় পাচ্ছে না? সে যে শাড়ি পড়ে আছে- সেটা তাকে উড়িয়ে নিয়ে যেতে চাচ্ছে না? সে যদি উড়ে যায় তখন আমি এখানে একা দাঁড়িয়ে থাকবো কীভাবে! আমি কাকের হাতটা ধরি শক্ত করে?

হাত বাড়িয়ে পাশের মেয়েটির হাত ধরতে গিয়ে শুভ্রর মনে ছোট্ট একটা প্রশ্ন উঁকি দিলো। আর একটা স্মৃতি। আচ্ছা এটা কি আসলেই স্মৃতি? কল্পনা নয়তো? হ্যাঁ কল্পনা। তবে একটি স্মৃতিও বটে। একটি কল্পনার স্মৃতি।



ভেজা চুল কি বাতাসে ওড়ে? পানি জমে ভারী হয়ে থাকেনা? ওজন বেড়ে যায়না? তাহলে তো ওড়ার কথা না। দুপুরের মৃদু হাওয়াতে ওড়া তো দূরের কথা, ফ্যানের বাতাসেও না। হাত দিয়ে ঝাঁকাতে হয়। তা করলে টুপ টুপ করে ইলশেগুঁড়ি বৃষ্টির মতো চুল থেকে জল পড়ে। নিজের মেঝে ভিজে যায়। তাই মেয়েরা ছাদে ওঠে রোদের মাঝে চুল শোকায়, মেঝে যাতে না ভিজে।

তবে মেঝে না ভিজে, শুভ্রর মুখ এবং বালিশ ভিজলেও আপত্তি নেই। তাকে দুপুরে ঘুম থেকে ওঠানো বড় দায়! নিজের মুখ এবং চুলের পানি ঝাড়তে ঝাড়তে শুভ্র ধড়মড় করে উঠে বসলো। ঘুম থেকে উঠলে তাকে দৈত্যের মতো লাগে। আজও লাগছে। এছাড়াও তার চোখ লাল এবং সে আশেপাশে কি হচ্ছে তা কিংকর্তব্যবিমূঢ় হয়ে বুঝে ওঠার চেষ্টা করছে।

"এটা তুমি কি করলে?"

"কি ফের করলাম। তোমার ঘুম ভাঙ্গালাম।"

"ঘুম ভাঙ্গালে না গোসল করিয়ে দিলে?"

"একটার সাথে আরেকটা ফ্রি। হিহিহিহিহি!"

"এই মেয়ে তোমার আঁচল দাও।"

"আঁচল দিয়ে কি করবা?"

"গোসল যখন দিয়েছো মুছার ব্যবস্থাও করে দিতে হবে।"

"ইইইইঃ! দিবোনা আঁচল যাও! তুমি পরে পরে ঘুমাবা কেন দিনদুপুরে?"



চপলা মেয়েটির দিকে তাকিয়ে শুভ্রর রাগ হচ্ছে। তবে এ রাগটা সে চিনে। এরকম রাগ হলে মেয়েটার হাত ধরতে হয়। হাসির কোনো কথা বলতে হয়। তাতে মেয়েটা বাচ্চাদের মতো খিলখিল করে হেসে ওঠে। ফলাফল- শুভ্রর রাগ কমে যায়।

শুভ্র হাত বাড়ানোর কথা চিন্তা চিন্তা করতে তার মনে একটা প্রশ্ন উঁকি দিলো। আর একটা স্মৃতি। এটাও কি কল্পনার স্মৃতি? তাই বটে! তবে এটা আরেকটু অদ্ভুত। এটা বাস্তব জীবনেও ঘটেছে। অনেক আগেই ঘটেছে। তবে কল্পনাটা আরো অনেক আগে ঘটে গিয়েছে।



চায়ের কাপে চুমুক দিতে দিতে মেয়েটা ছেলেটাকে বললো, "অ্যাই ছেলে তুমি কি আসলেই কান ধরবে?" তার গলায় আহ্লাদী রাগ। কোনো একটা কারণে হয়তো মেয়েটা খুব রেগে ছিলো। তবে এখন আর রাগবার কিছু নেই, এখন হাসতে হবে। তবে রাগ যে পড়ে গেছে তা অপরজনকে বুঝতে দেওয়া যাবেনা। গলায় রাগী রাগী স্বর ফুটিয়ে তুলতেই হবে।

"হু।"

"কেন ধরবে তুমি কান? সেটা তোমার জন্যে লজ্জাকর ব্যাপার হবেনা? তোমার লজ্জা পেলে আমার ভালো লাগবে? আমার কথা চিন্তা করতে হবেনা তোমাকে?"

"তুমিই তো ধরতে বললে।"

"বলেছি তো কি হয়েছে? বললেই কি শুনতে হবে? আমি যদি তোমাকে ছাদ থেকে লাফ দিতে বলে তুমি দিবে? বলো দিবে?

"দিতেও পারি।"

"না তুমি দিবেনা। কেন দিবে তুমি? একজন বললো শুভ্র লাফ দিয়ে মরে যা আর তুমি লাফ দিলে? এত বোকা তুমি?"- মেয়েটা মোটামুটি চেঁচিয়েই কথাগুলো বলে উঠলো।

ছেলেটা উত্তরে কিছুই বললো না। চায়ের কাপে একটা চুমুক দিলো বরং। বৃষ্টি-মেশা চা।



"এই শুভ্র।"

"হুঁ।"

"মন খারাপ করেছো?"

"উঁহু।"

"আমি জানি করেছো। করেছো না?"

"একটু।"

"একটু না অনেক। অনেক না?"

"না একটু।"

মেয়েটা একটু কাছে সরে এলো। একটু না, অনেক কাছে। ঝিমঝিম বৃষ্টির মাঝেও তার শ্বাসপ্রশ্বাস স্পষ্ট শোনা যাচ্ছে।

"এই শুভ্র এই।"

"কী?"

"সরি।"

"আমিও সরি।"

"আমি আর কখখনো তোমার উপর রাগ করবো না দেখিও। কখনো না। কখনো জোরে বোকা বলবো না। আস্তে আস্তে বলবো। তুমি please মন খারাপ করোনা।"

"করিনি তো!"

"তাহলে আমার দিকে তাকাও।"



ছেলেটা মুখ ঘুরে তাকালো। মেয়েটি এত কাছে এসে গেছে সে আগে বুঝতে পারেনি। বৃষ্টির মাঝে ফিসফিস শব্দের দূরত্ব আন্দাজ করা যায়না! তার বৃষ্টি ভেজা মায়াবী মুখ দেখা যাচ্ছে। চোখ দুটো কি ছলছল করছে? মেয়েটি কি কাঁদছে? ছেলেটা ঠিক বুঝতে পারছেনা। বৃষ্টির মাঝে কেউ কাঁদলে কখনো বোঝা যায়না, কখনো না। ছেলেটির ইচ্ছা করছে মেয়েটির গালে হাত দিতে। কানের পাশের চুলে হাত বুলোতে। আজব তো! এত ইচ্ছে করছে কেন? 

ঠিক সে সময় ছেলেটির মনে একটা প্রশ্ন উঁকি দিলো। 

---

আমার গুনগুন করে গাইতে ইচ্ছে করছে। একটা গান আছে না? এই বৃষ্টি ভেজা রাতে... না কি জানি? আম্মুর আমলের গান। আম্মু এখনো মাঝে মাঝে শুনে। গানের চারটা শব্দ ছাড়া আর কিছুই মাথায় আসছে না! কি আজব! আজ আমার এ গান গাওয়ার কথা না। আজ রাতে আমার গাওয়ার কথা ভেজা দুটি কাক। কাককেও গানটা দেবার কথা। সে আগেও শুনেছে। তবে আমি তাকে কখনো শুনাইনি। মেয়েটা কীভাবে কীভাবে জানি বের করে ফেলেছে যে আমি তাকে এই গানটা তাকে দিবো। তাকে বৃষ্টিতে দেবার মতো আরো অনেক উপযোগী গান ছিলো। কদম ছিলো। এক গুচ্ছ কদম হাতে ভিজতে চাই তোমার সাথে। আকাশ বলে ছিলো। আকাশ বলে, "মেঘ দেখব"; তুমি বলো, আমায়

ইচ্ছেরা অস্থির আজ দেখবে শুধু তোমায়! আমি সব বাদ দিয়ে তার জন্যে ঠিক করেছিলাম ভেজা দুটো কাক। কথা ছিলো, বৃষ্টির আনন্দে শুধু সে না, বরং আমরা দুজনেই ভেজা কাক হয়ে যাবো- সেটার উদযাপনে এই গান। ভেজা দুটো কাক বসে ভাবে চুপচাপ! মেয়েটাকে আমি কিছুই বলিনি গানটার ব্যাপারে। সে বুঝে ফেললো। সে কিভাবে জানি বুঝে ফেললো আমার মনে খুব খুব ক্ষীণ একটা ইচ্ছা ছিলো যে শেষমেষ সে আমাকে পানি বের করে দিবে। আমি সেটা সামনে আসতে দিইনি- সেটা নিতান্তই অমূলক একটা কল্পনা ছিলো। তবু সে দিলো। সে মনে রাখলো যে আমার বাচ্চাদের চকলেট দেবার খুব শখ কিন্তু আমি কখনো দেইনা কারণ আমাকে কেউ সঙ্গ দেয়না। আর কীভাবে কীভাবে জানি, সে সেটা করলো ঠিক তখন যখন আমি তাকে উপর থেকে লক্ষ্য করছি! 

আমার মাঝে মাঝে মনে হয় সে আমার মনের কথা বুঝতে পারে। কেউ পারার কথা না, কেউ কখনো পারেনা। আমি হাতে গোনা দুয়েকজনকে আমার মনের কথা বলি। সবসময়ও বলিনা। খুব অল্প বলি। সবাই হাসাহাসি করবে সেগুলো শুনে! সবাই হাসাহাসি করবে আমার মজা করার ধরণ দেখে, আমার আদর করে ডাকনাম দেবার ধরণ দেখে। কিন্তু এই মেয়েটা কীভাবে জানি বুঝে ফেললো- সে আমাকে একটা ডাকনাম দিয়ে ফেললো। আমার আগেই! অথচ আমি সবাইকে সবসময় আগে ডাকনাম দিয়ে এসেছি। কাউকে ডাকনাম দিতে আমার খুব ভালো লাগে। কেউ আমাকে ডাকনাম দিলে আমার আরো অনেক বেশি ভালো লাগে। আমি তাকে কখনো বলিনি! সে বুঝে গেলো। একসময় আমাকে শুভ্র ডাকতে শুরু করলো। আবার নাকি হুমায়ুন আহমেদের শুভ্র না। তার নিজের মতো করে শুভ্র। তার শুভ্র। কি আজব, আমি কাউকে যেভাবে আপন করে নেবার চেষ্টা করি- মেয়েটা ঠিক তাই আমার সাথে করতে শুরু করলো। নিজের অজান্তেই। 

সে নাকি আমার হয়ে প্রটেস্ট করে। আমাকে নিয়ে কেউ কিছু বললে উল্টো যুক্তি দেখায়। সে তো আমাকে চিনেও না ভালো করে! সবার জন্যেই হয়তো সে এটা করে। কিংবা হয়তো করেনা। মেয়েটা কীভাবে জানি নিজের অজান্তেই বুঝে ফেলেছে যে কেউ আমার পিছনে আমাকে নিয়ে, আমার আপন মানুষদের নিয়ে বাজে কথা বললে আমার খুব খুব খারাপ লাগে। বাচ্চাদের মতো কান্না পায়। আমার কানগুলো টকটকে লাল হয়ে যায়। খুব রাগ লাগে! তার কোনো প্রয়োজন ছিলোনা, সে আমাকে চিনতোও না- তবু সে আমার হয়ে কথা বলতে গেলো। কি আজব একটা মেয়ে! 

কি আজব একটা মেয়ে, যে একটু পরপর সরি বলে। সে কি জানেনা আমার তার উপর একটুও রাগ হয়না? বরং মায়া হয়? সে যখন হুট করে চলে যায়, তখন মনে হয় আহা বেচারা কি জানি কাজে আটকে গেলো! যখন সে পড়া শেষ করার পাশাপাশি প্রাণপণে আমাকে সময় দেবার চেষ্টা করে তখন তার জন্যে এত্ত মায়া লাগে আমার! বেচারা! কথা না বলেও থাকতে পারেনা, আবার তাকে পড়াও শেষ করতে হবে। তাকে আমি কি করতে বলি? কি একটা মিষ্টি যন্ত্রণা! কোথা থেকে উড়ে আসলো যন্ত্রণাটা? এত প্রিয় হয়ে উঠলো কবে? 

তার আশেপাশে এত কাকতাল ঘটে কেন, আমি বুঝিনা। হয়তো কাকতাল সবসময়ই ঘটে, কিন্তু তার পাশে থাকার সময় আমি সেগুলো আলাদা করে লক্ষ্য করি। কীভাবে জানি পাগল মেয়েটার অবাক হবার ক্ষমতা খুব বেশি! সে-ও ঠিক আমার মতো ক্ষুদ্র ক্ষুদ্র জিনিসে অবাক হয়। অবাক হয়ে আমাকে দেখিয়ে দেয়। যেন আমার হাত নেড়ে বলছে, "অ্যাই শুভ্র অ্যাই। দেখো না! একবার তাকিয়ে দেখো প্লিজ!" সে এত কল্পনা করতে পারে কীভাবে? আমি তাকে কল্পনা করতে বললেই সে কল্পনা করা শুরু করে দেয়। আর তার কল্পনাগুলি কি সুন্দর! কি রঙ্গিন! যেন সে দেখতে পাচ্ছে, ধরতে পারছে, অনুভব করতে পারছে। আমি তার সাথে যতগুলি খুনসুঁটি করি সে সবগুলো অতি সানন্দে গ্রহণ করে। আমি হুট করে কথার মোড় পাল্টিয়ে একটা পাগলাটে কল্পনা করা শুরু করি, আর সে বাচ্চাদের মতো উতসাহে সেটা লুফে নেয়। এত কল্পনাপ্রবণ মেয়ে তো আমি কোনোদিন দেখিনি? তার সাথে কথা বলার সময় মনে হয় একটা বাচ্চার সাথে খেলছি। কতশত খেলা, আমাদের রঙিন কল্পনার খেলা। 

কি একটা পাগল। কোথা থেকে যে এসেছে পাগলটা। কল্পনার মা হবার কল্পনা করে। সে মনে করে আমি বুঝতে পারবো না। আচ্ছা না, সে আসলে মনে মনে আশা করে যে আমি বুঝতে পারবো- হিহিহি। মাঝে মাঝে ইচ্ছা করে অবশ্য সে ব্যপারটার দিকে দৃষ্টি আকর্ষণ করে। আমি এড়িয়ে যাই, কেন যে এড়িয়ে যাই তা তো আমি জানি! তখন সে মিথ্যে রাগ করে। তারপর নিজেই হাসে। এত এত এত পাগল, এত মিষ্টি একটা পাগল- ওমা এত্ত পাগল কীভাবে! 

আমার মনের মাঝে একটাই প্রশ্ন আসে বারবার- বারবার, প্রত্যেকবার- প্রত্যেক কল্পনার মাঝে, প্রত্যেক খুনসুঁটির মাঝে। আচ্ছা এই মেয়েটি কি? এত তাড়াতাড়ি আমার এত প্রিয় কীভাবে হয়ে গেলো? 

আচ্ছা মেয়েটা কি জানে ম্যাথ ক্লাবের পরীক্ষার দিন তার নাম আমার মনে ছিলো? তবে কেন জানি আমার বলতে ইচ্ছে করছিলো না নামটা। কেন জানি! আমি বলেছিলাম "হ্যালো?" আর সে বুঝতে পারেনি। আরেকবার বলতে হয়েছে- আর তখন সে বুঝতে পেরেছে! এই স্মৃতিটা আমার মনের মাঝে গেঁথে গিয়েছিল কেন জানি। মেয়েটা কি জানি যে সে যখন আমাকে প্রথমবার মেসেজ দিয়েছিলো ক্ষমা চাইবার জন্যে তখন আমি ফিক করে হেসে ফেলেছিলাম। তার প্রথম মেসেজ পড়েই তার জন্যে কি অসম্ভব মায়া হয়েছিল আমার! আহারে বেচারা, মনে করেছে আমি তার উপর মন খারাপ করেছি! কি পাগল, কি পাগল, কি পাগল! 

আমার মনে প্রশ্নটা বারবার আসে যখন আমি কল্পনার মায়ের গল্পগুলি মনে করি আর চোখ বন্ধ করলে তাকে দেখতে পাই। প্রথমবার যেদিন দেখেছিলাম আমি রীতিমতো চমকে গিয়েছিলাম! আজব তোহ, এটা কেন হচ্ছে। কল্পনার মার কোনো বাস্তবিক প্রতিবিম্ব আমার মনে থাকার কথা না। কোনোদিন আসেনি। তার চেহারা আমি কোনদিন কল্পনা করিনি, তার চেহারা আমার দেখা কারো সাথে মিলেনি। তাহলে হঠাৎ এটা হলো কেন? নিজের অজান্তে কেন, নিজের অনিচ্ছায় কেন! আমি সে রাতে বুঝতে পারিনি। মেয়েটা কি জানে যে সে যখন আমাকে বলেছিলো আমার সবচেয়ে গভীর ইচ্ছেটার কথা বলতে তখন নিজের আনমনেই তার কথা আমার প্রথম মাথায় এসেছিলো? কিন্তু আমি সেটাও বুঝতে পারিনি- আমার গভীর ইচ্ছা আমার মাথায় অনেকদিন ধরে থাকার কথা। অথচ সবচেয়ে গভীর ইচ্ছের কথা জানতে চাওয়া মাত্রই আমার মাথায় এমন কিছু একটা এসেছিল যা নিয়ে আমি খুব বেশিদিন ভাবিনি। এগুলো কেন হয়, আনমনে, নিজ অনিচ্ছায়- আমি জানিনা, আমি বুঝিনা, আমি আজও বুঝতে পারিনা, কখনোও পারবোনা।

আচ্ছা কাক তুমি আমাকে এত মিথ্যে বলার চেষ্টা করো কেন? সত্যিটা বললে কি হয়? চন্দ্রিমা উদ্যানে নীল অপরাজিতা ফুল কানে দিয়ে কল্পনা ও শুভ্রের সাথে একজন ঘুরছিল। দুজন না। কল্পনার মার চেহারা তুমি কল্পনা করতে পারো। খুব ভালোভাবেই পারো। তুমি যখন তাকে কল্পনা করো তখন তার চোখে একটা হাই পাওয়ার চশমা থাকে। সে যখন কথা বলে তখন তুমি একটা গলা শুনতে পাও যেটা শুধু তুমিই শুনেছো। শুধু তুমি শুনেছো কেন জানো? কারণ নিজের গলা সবাই আলাদা শুনে।

আমাকে কত বোকা মনে করো তুমি বলোতো! তুমি কি ভাবো তুমি প্রতিটা মূহুর্ত না বলেও আমাকে যা বোঝাতে চাও তা আমি বুঝতে পারিনা? তুমি ভাবো তোমার যে আবেগগুলোর বশে ঠোঁট কাঁপিয়ে কান্না আসে সেগুলো আমি বুঝতে পারিনা? বোকা মেয়ে, তোমার মনে হয় আমার ওরকম কান্না পায়না? যখন বিকেলের বৃষ্টির মেঘদের উড়তে দেখা সময়গুলোতে ছাদে মাদুর পেতে বাওলোজি পড়ার সময় হাবিজাবি কল্পনা করি? যখন পুরো দিন দৌড়িয়ে-ঘুরে এসে খারাপ পরীক্ষা দিয়ে সন্ধ্যার সময় ধপ করে চেয়ারে বসে ভাবি, "ওমা কাক কই?" তখন আমার খুব কান্না পায়। তোমার জন্যে আমার কাঁদতে ইচ্ছে করে। কি অদ্ভুত! তুমি আমার খুব কাছে আছো এবং এই মূহুর্তে দুনিয়ার সব মানুষদের মাঝে সবচেয়ে কাছে আছো, তোমাকে ভেবে আমার কাঁদার কোনো কারণই নেই। তবু আমার কান্না পায়। কেন পায় তুমি জানোনা? 

কাক তুমি জানো কালকে আমি যখন দেবী পড়ছিলাম তখন আমার এরকম কান্না পাচ্ছিলো। কেন পাচ্ছিলো জানো? "আনিস রানুকে কাছে টেনে আনলো। রানুর মুখে আলো এসে পড়েছে। কী যে মায়াবতী লাগছে! আনিস ছোট্ট করে নিঃশ্বাস ফেললো। ওদের বিয়ে হয়েছে মাত্র ছ'মাস। আনিস এখনো অভ্যস্ত হয়ে ওঠেনি। প্রতি রাতেই রানুর মুখ তার কাছে অচেনা লাগে। অপরূপ রূপবতী একটি বালিকার মুখ, যাকে কখনো পুরোপুরি চেনা যায়না।" আমার কান্না পাচ্ছে এ ভেবে যে আমি খুব কাছ থেকে তোমার ঘুমন্ত মুখে আলো পড়তে দেখছি। সে আলোয় তোমার কি যে মায়াবতী লাগছে! কি অপরূপ সুন্দর! এ ভাবনায় কান্না পাওয়ার কি হলো? আমি জানিনা কি হলো। আমার কান্না পেলো। আমি এরকম কেন কাক? আমার মাঝে মাঝে মনে হয় আমি খুব আবেগী। 



মেঘেতে চমকে বাকি ছায়াঘন জলছবি 

নিজেকে আবেগী ভেবে  ভিজে কুয়াশায় নাকি ?



তুমি তো খুব চালাক, যতই ঘুরিয়ে প্যাঁচিয়ে বলি না কেন সব বুঝে যাও। আমার তখন মাঝে মাঝে হঠাৎ নিজেকে খুব অসহায় মনে হয়। কি বলবো বুঝতে পারিনা!



চালাক চপলা মৃদু হাওয়াতে মায়াবতী

আহারে পলক অসহায় ... 

আহা মুহূর্তের মায়া ছায়াজলের তৃষ্ণা বেশে 

আমায় রেখে যায় উপমার পিপাসায় ...



আমি আর ঘুরাবো না, প্যাঁচাবো না। আর খুনসুঁটি করবো না। আমার আজকে রাতে তা করতে ইচ্ছা করছেনা। 



আমি তোমাকে পছন্দ করি কাক। অসম্ভব পছন্দ করি। তোমার জন্যে আমার যেমন লাগে, "পছন্দ" শব্দটা তা বর্ণনা করার জন্যে যথেষ্ট নয়। সেটার জন্যে আরেকটা শব্দ আছে, হিহিহিহি। সেটা কী তুমি কি তা জানো? 

হিহিহিহি, ভালোবাসা শব্দটার অর্থ একেকজনের কাছে একেকরকম, এটা আমি অনেকদিন ধরে শিখেছি। এই শব্দটাকে যখন তখন ব্যবহার করা উচিৎ নয়, তাও শিখেছি। পৃথিবীর সব্বার কাছে এটার মানে অনেক আলাদা, গুরুত্ব অনেক আলাদা! তবে আমার কি মনে হয় জানো, এতগুলো কাকতাল, এত্তগুলো কল্পনা আর এত্তগুলি খুনসুঁটির পর একটা কাকতাল খুব সহজেই অনুমান করে নেওয়া যায়। আমার মনে হয়, আমাদের দুজনের মনে, কিভাবে কিভাবে জানি- কোনো এক কাকতালের বশে, ভালোবাসা শব্দটার অর্থ একই। 

আমি তোমাকে ভালোবাসি কাক। ঠিক কতটা ভালোবাসি তা জানিনা। আর ঠিক কতটা ভালোবেসে ফেলবো তাও জানিনা! তোমার প্রত্যেকটা আনন্দ, প্রত্যেকটা খুনসুঁটি, প্রত্যেকটা কল্পনা আমার মনে সেটা কতটা বাড়িয়ে দেয় আমি তাও জানিনা! আমি খুব ভয়ে ভয়ে শব্দটা ব্যবহার করছি কিন্তু। আমি তো বোকা, সবকিছু ঠিকভাবে করতে পারিনা। তুমি আমার ভুলগুলো ক্ষমা করে দিও। 

আমাকে কি বলেছিলে তা কি তোমার মনে আছে? 



সেই কল্পনায় আঁকা আল্পনায়

তোমায় নিয়ে ভাবা শত জল্পনায়।

তুমি আছো বলে বেঁচে আছে স্বপ্নটা,

তোমায় নিয়ে লেখা এই কবিতা।

সেই কবিতার ছন্দটা তুমি,

মিশে থাকা প্রতি অক্ষরে আমি।

জানা নেই কি হতে পারে শেষটা,

নিশ্চুপ কবি বসে লিখছে কবিতায়। 



মিষ্টি কাক, আমি তোমাকে নিয়ে আমাদের দুজনের জীবনে একটা কবিতা লেখতে চাই। তুমি জানো আমি কখনো কবিতা লেখিনি? তুমি কি আমার পাশে বসে আমাকে কবিতা লেখতে দেখিয়ে দেবে? আমাদের বাসার জানালার বাইরে বৃষ্টি হবে, রিমঝিম। আমাদের সামনে বাহারী কাজ করা কাপে রং চা থাকবে। আমাদের জানালার পাশে বেয়ে ওঠা নীল অপরাজিতা গাছ থেকে পানি ছিটকে এসে আমাদের গায়ে পড়বে। তাতে আমরা ভেজা দুটো কাক হয়ে যাবে। সেই বৃষ্টির দিনটিতে আমাদের ব্যস্ততার কোনো প্রয়োজন থাকবেনা। আমার অনেকগুলো বৃষ্টিতে এভাবে মিথ্যে ভিজবো। কোনো একটা সময়ের পর একটা মিষ্টি বাচ্চার বৃষ্টি নিয়ে করা আনন্দ দেখবো। কাক তুমি কি জানো বাচ্চাটার নাম কি হবে? আমার খুব প্রিয় একটা শব্দ, শব্দটার সাথে তুমি খুব ওতপ্রেতে জড়িয়ে আছো। কল্পনা। 

আমার প্রিয় মিষ্টি কাক, তুমি কি আমার সাথে এতটুকু পাগলামি করবে? 



হিহিহিহিহিহি। 



ইতি, 

কারো না শুধু তোমার শুভ্র।


