
বাহিরের বর্ষাধারার অবিশ্রান্ত রিমঝিম শব্দ, একটা কি পতঙ্গ বৃষ্টির সাথে তান রাখিয়ে একটানা ডাকিয়ে চলিয়াছে, মাঝে মাঝে পুবে-হাওয়ার দমকা, অপর্ণার মাথার চুলের গন্ধ। জীবনের এই সব মুহূর্ত বড় অদ্ভুত। অনভিজ্ঞ হলেও অপু তাহা বুঝিল। হঠাত ক্ষণিক বিদ্যুতমকে যেন অন্ধকার পথের অনেকখানি নজরে পড়ে। এমন সব চিন্তা মনে আসে, সাধারণ অবস্থা, সুস্থ মনে সারা জীবনেও সে-সব চিন্তা মনে আসিত না। ...কেমন একটা রহস্য... আত্মার অদৃষ্ট লিপি... একটা বিরাট অসীমতা। 

কিন্তু পরক্ষণেই চোখ ভরিয়া জল আসিল। সে কোনো কথা বলিল না। কোনো মন্তব্য প্রকাশ করিল না, কেহই কোনো কথা বলিল না। 

খানিকটা পরে সে বলিল, আর একটা কবিতা পড়ো- শুনি বরং। 

অপর্ণা বলিল- তুমি একটা গান করো- 

অপু রবিঠাকুরের গান গাহিল একটা, দুইটা, তিনটা। তারপর আবার কথা, আবার গল্প। অপর্ণা হাসিয়া বলিল- আর রাত নেই, কিন্তু- ফর্সা হয়ে এল- 

\- ঘুম পাচ্ছে? 

\- না। তুমি একটা কাজ করো না? কাল আর যেও না- 

\- অফিস কামাই করব? তা কি কখনো চলে? 

ভোর হইয়া গেল। অপর্ণা উঠিতে যাইতেছিল, অপু কোন সময়ে ইতিমধ্যে তাহার আঁচলের সঙ্গে নিজের কাপড়ের সঙ্গে গিঁট বাঁধিয়া রাখিয়াছে, উঠিতে গিয়া টান পড়িল। অপর্ণা হাসিয়া বলিল- ওমা তুমি কি! আচ্ছা দুষ্টু তো... এখুনি হারাণের মা কাজ করতে আসবে- বুড়ি কি ভাববে বলো দিকি? ভাববে এত বেলা অবধি ঘরের মধ্যে- মাগো মা, ছাড়ো, লজ্জা করে- ছিঃ! 

অপু ততক্ষণে অন্যদিকে মুখ ফিরাইয়া শুইয়া পড়িয়াছে। 

\-ছাড়ো, ছাড়ো, লক্ষ্মী- ছিঃ- এখুনি এল বলে বুড়ি, পায়ে পড়ি তোমার ছাড়ো- 

অপু নির্বিকার। 

এমন সময়ে বাহিরে হারাণের মায়ের গলা শোনা গেল। অপর্ণা ব্যস্তভাবে মিনতির সুরে বলিল- ওই এসেছে বুড়ি- ছাড়ো ছিঃ- লক্ষ্মীটি- ওরমকম দুষ্টুমি করে না- লক্ষ্মী- 

হারাণের মা কপাটের গায়ে ধাক্কা দিয়া বলিল- ও বৌমা, ভোর হয়ে গিয়েছে। ওঠো, ওঠো, ঘড়া ঘটিগুলো বার করে দেবে না? 

অপু হাসিয়া উঠিয়ে আঁচলের গিঁট খুলিয়া দিল। 

অফিস কামাই করিয়া সে-দিনটা ও অপু বাড়িতেই রহিয়া গেল।

---

**আমার লক্ষ্মী কাক পাখি,**

আজকে যে কথাগুলি হলো সেগুলো একটু মন খারাপ করা, তাই না? একটু না, অনেক। ভাবলেই বুকটা হাহাকার করে ওঠে। তুমি বলো না যে না না করেনা। অবশ্যই করে। আচ্ছা আমার কেন এতটা এলোমেলো লাগছে! আমার তো কোনোদিন চলে যাবার কথা ভেবে কারো জন্যে খারাপ লাগেনি, কক্ষনো না। আমার বাবা-মার জন্যে না, এই শহরে জন্যে না, বন্ধুদের জন্যে, এই দেশটার জন্যেও না! আমি বুঝিনা শুধু তোমার জন্যে আমার এতটা টানের অনুভূতি কীভাবে আসছে! মাত্র কয়েকদিকে কি কেউ কারো সবচেয়ে ভালোবাসার বিষয় হয়ে উঠতে পারে? আমি জানতাম না পারে। আমি তোমাকে কতবার যে বলবো আমি তোমাকে ভালোবাসি! বলে শেষ করতে পারছি না, বলে বোঝাতে পারছি না, তোমাকেও পারছি না- নিজেকেও না! 

আমার কাকপাখি, অনিশ্চিত ভবিষ্যতের কথা ভেবে তোমার মন খারাপ করতে আমি মানা করেছি। এমনকি প্রমিজ করিয়ে নিয়েছি। কিন্তু জানো কাক আমি ভালোভাবে বুঝতে পারি এটা ভেবে তোমার মনটা মাঝে মাঝে কতটা খারাপ হবে! যে দিনগুলোর আমরা এত কল্পনা করি সেগুলো কখনো হবেনা- এটা ভেবে। তুমি অপেক্ষা করতে পারবে কিনা সেটা ভেবে! এই মিষ্টি কাক, এ সবকিছু তো অনিশ্চিত। হয়তো দেখা যাবে আমি মোটেই বিদেশে যাবো না, দেশেই থাকবো এবং অনেক আনন্দে থাকবো- কিংবা দেখা যাবে আমরা দুজনেই কাকতালীয়ভাবে একই বিদেশে যাওয়ার সুযোগ পেয়েছি! কিংবা হয়তো দেখা যাবে আমরা দেশে আছি ঠিকই, কিন্তু সম্পূর্ণ অন্য শহরে। হতে পারেনা? হতেই পারে। প্রকৃতি আমাদের জন্যে কি লুকিয়ে রেখেছে তা সে-ই জানে। আমাদের সেটা নতমুখে মেনে নিতে হবে। যদিও সবসময় মেনে নিবো না, মাঝে মাঝে মাথা ঝাঁকিয়ে প্রটেস্ট করবো- বাস্তবতাকে কাঁচাকলা দেখাবো! তবে মাঝে মাঝে মেনে নিতে হবে। 

কাকপাখি, হয়তো আমাদের কিছু কল্পনা সত্যি হবেনা- কারণ কল্পনার ধর্ম-ই তো তাই। কল্পনা সবসময় কল্পনাই থাকতে চায়! তাকে সত্যি করবার জন্যে বাস্তবতাকে কাঁচাকলা দেখাতে হয়। যা বলছিলাম, হয়তো আমাদের সব কল্পনা সত্যি হবেনা জীবনের তাড়নায়, কিন্তু দয়া করে ভুলে যেও না জীবনের সে তাড়নাটা আসলে আরো শতশত হাজার-হাজার কল্পনা সত্যি করার জন্যেই। যেদিন আমাদের অপেক্ষা শেষ হবে সেদিন আমরা হাসিমুখে হাত ধরে বলতে বাস্তবতাকে বলতে পারবো দ্যাখো তোমাকে কাঁচাকলা দেখানোর সব যোগাড়যন্তর আমরা করে রেখেছি। তখন আর কোনো অপেক্ষা থাকবে না, কোনো কষ্ট থাকবে না, তবে থাকবে আমাদের একসাথে করা আনন্দের আকাঙ্খাগুলো, ইচ্ছাগুলো আর স্বপ্নগুলো। আর মিষ্টি কাক, আমি তো দুদিন পরে চলে যাচ্ছিনা! চলে যাচ্ছি কিনা তাও জানিনা। সব আমার ছেলেমানুষি স্বপ্ন। বাস্তবতাকে কাঁচাকলা দেখানোর স্বপ্ন। সেটা হয়তো পাল্টাবে, হয়তো অনেককিছু নতুন যোগ হবে- অনেক পুরনো কিছু ঝড়ে যাবে! এটা হয়তো তোমাকে জানানোর কোনো প্রয়োজন ছিলোনা- হয়তো স্বপ্নটা পূরণ হবার তুমি জানতে পারতে, কিংবা কোনোদিনও জানতে পারতে না! কিন্তু মিষ্টি কাক, তোমাকে কোনো ধাক্কা দিতে আমি রাজি নই। আমি চাই তুমি আমাকে চেনো, আমাকে জানো- আমার ভেতরের সবটুকু আকাঙ্খাকে, সবটুকু ইচ্ছা-কল্পনা-স্বপ্নে বুঝতে পারো। মিষ্টি কাক মনে রেখো হয়তো আমার এই ছোট্ট গল্পটার শুরু হবার মাত্র কয়েকদিন হয়েছে কিন্তু আমি কিন্তু আমাদের জীবনের ইয়া বড় গল্পটার সবকিছু নিয়ে কল্পনা-জল্পনা করতে শুরু করে দিয়েছি! আর তুমিও করেছো... হিহিহিহি। আমি তোমাকে জানতে চাই, বুঝতে চাই- একেবারে না, ধীরে ধীরে- আস্তে আস্তে। আর আমি চাই তুমি আমাকে চিনো, ধীরে ধীরে- অল্প অল্প করে। সে বোঝাতে যাতে কোনো ঘাটতি না থাকে, কোনো ভুল না থাকে। 

আমি তোমাকে ভালোবাসি এবং তোমার সাথে আমার জীবনের সবচেয়ে সুন্দর মুহূর্তগুলো কাটাতে চাই। আমি তোমাকে ভালোবাসি এবং তোমার সাথে আমার জীবনের সবচেয়ে কষ্টের মুহূর্তগুলো সহ্য করতে চাই। আমি তোমাকে ভালোবাসি এবং আমি তোমাকে আমার প্রতিদিনের অংশ করে ফেলতে চাই! একেবারে তো কথাগুলি বলে ফেললাম। তবে আরো কয়েকটা কথা রয়ে গেলো। 

আমি তোমাকে ভালোবাসি এবং তোমার সাথে তোমার জীবনের সবচেয়ে সুন্দর মুহূর্তগুলো কাটাতে চাই! আমি তোমাকে ভালোবাসি এবং তোমার সাথে তোমার কষ্টগুলো সহ্য করতে চাই- যাতে তোমাকে কিছুতেই, কিছুতেই সেগুলোর যন্ত্রণা একা না নিতে হয়! আমি তোমাকে ভালোবাসি এবং আমি চাই তোমার প্রতিদিনের জীবনটাকে তোমার সাথে দেখতে। বাইরে থেকে না! তোমার কাছে থেকে। তুমি আমাকে হাত দিয়ে দেখিয়ে দেবে- এই শুভ্র এই! দ্যাখো! 

কাক তুমি কি জানো একজন মানুষের জীবনটাকে জানা কি আনন্দের ব্যপার! আনন্দটার সাথে হয়তো কিছুটা কষ্ট আসে, কিছুটা বেদনা, কিছুটা কান্না আসে। হয়তো মাঝে মাঝে সেগুলো অসহ্য হয়ে দাঁড়ায়। কিন্তু আমার কি মনে হয় জানো, ভালোবাসা একটা অদ্ভুত বিষয়। সেটা সব কষ্ট সহ্য করার ক্ষমতা দিয়ে ফেলে, হাজারটা দুঃখ নেবার! তবে ভালোবাসার জন্যে একটু বোকা হতে হয়। হিহিহি, আর আমার বোকা হতে খুব ইচ্ছে করে। আমি আর কারো জীবনটাকে বুঝতে চাইনা। অত সাধ্যি আমার নেই! তবে কোন জানি একটা কাকের জীবনটা খুব মায়াময়, দেখলেই আদর করতে ইচ্ছা করে, হিহিহি। 

আমি তোমাকে ভালোবাসি আমার কাক পাখি। আমি তোমাকে ভালোবাসি তোমার খোলা চুল কল্পনা করতে করতে, তোমার মেয়ের হাসি শুনতে শুনতে। আমি তোমাকে ভালোবাসি লাল পাড়ের একটা শাড়িপড়া মেয়েকে দেখতে দেখতে, আমি তোমাকে ভালোবাসি গুনগুন করে তোমার প্রিয় গানগুলো গেতে গেতে- রিমঝিম বৃষ্টিকে সাদরে গ্রহণ করতে করতে! আমি তোমাকে ভালোবাসি ম্যাথ ক্লাবের করিডোরে যখন রুমের সামনে যাবার ঠিক আগে আমার বুক ধুকধুক করে, আমি তোমাকে ভালোবাসি যখন দুপুরের রোদ আমার চোখেমুখে পরে আমার ঘুম ভাঙ্গিয়ে দেয়। আমি তোমাকে অসম্ভব ভালোবাসি! 

একদিন আসবে, যেদিন খোলা চুলের লাল পাড়ের শাড়ি পড়া একটি মেয়ের হাত ধরে আমি জাদুর শহরের খোলা আকাশের নিচে দাঁড়িয়ে আমি একটি গান গাইতে গাইতে বৃষ্টিতে ভিজবো! আসবেই! সেদিনটার জন্যে হয়তো একজন শুভ্র এবং একটি কাককে খানিক অপেক্ষা করতে হবে। তবে শুভ্র কি জানি মনে করে ঠিক করেছে সে সারাজীবন হলেও অপেক্ষা করবে সেই দিনটির জন্যে। 

শুভ্রর কাক কি অল্প একটু অপেক্ষা করবে? 

ইতি, 

কাকের বোকা শুভ্র।

---

**আমার শুভ্র পাখি,**

তোমাকে আমার খুব ছুঁয়ে দেখতে ইচ্ছে করে।ইচ্ছাটা দিন দিন প্রকট হচ্ছে। সেদিন ক্লাবে তুমি যখন আমার সামনের বেঞ্চে বসলে,আমার ঠিক কি হলো জানিনা তোমাকে ছুঁতে ইচ্ছা করল।মনে হলো, ইশশ!একটু যদি ছুঁয়ে দেখতে পারতাম!যেদিন তুমি হাত বাড়িয়ে আমার কাছ থেকে পানি নিলে, সেদিন যদি আলতো করে আমার হাতে তোমার হাতের ছোঁয়া লাগত!

"মানুষের সঙ্গে পানির আশ্চর্য মিল আছে। কোনো কোনো মানুষকে পরিষ্কার ঝকঝকে পানির মতো মনে হয়।তাদের কাছে যেতে ইচ্ছে করে,সেই পানি ছুঁয়ে দেখতে ইচ্ছে করে,সেই পানিতে নিজের মুখ দেখতে ইচ্ছে করে।"
বলো তো কোন বইয়ের লাইন এটা?হিহিহি,কাকে কি প্রশ্ন করছি!

একদিন যদি সবার সামনে তোমাকে ছুঁয়ে ফেলি,তখন?কি একটা অবস্থা! 

এই কড়া রোদ্দুরে ঘাসগুলো উত্তপ্ত হয়ে যাওয়ার কথা।কিন্তু এই জায়গার ঘাসগুলো তেমন গরম লাগছে না।হয়তো চারিদিক গাছে ঢেকে থাকার কারণে,হয়তো দুটো সুখী কাক এখানে আসবে জেনে প্রকৃতির এই আয়োজন। কে জানে!মেয়েটা একমনে বইটা পড়ছে।একটা পাগল ছেলের বই।ছেলেটাও তার পাশে শুয়ে বই পড়ছে।একটা পাগল মেয়ের বই।পৃথিবীতে এর থেকে সুখী কি কেউ হতে পারে?

"এ-ই শুভ্র, তুমি কতদূর পড়লে?"

সাড়া নেই।
"শুভ্র?"মেয়েটা ঘাড় ঘুরিয়ে শুভ্রর দিকে তাকাল।ওমা,একি! এই ছেলেযে ঘুমিয়ে পড়েছে।হাতের বইটা নড়ছে।একটু পড়েই পড়ে যাবে।

" এই পাগল,ঘুমানোর কথা তো আমার।এখন তো দেখি তুমিই ঘুমিয়ে গেছ।তুমি যে এমন খিচুড়ি ঘুম দিতে পারো তা তো জানতাম  না।হিহিহি।"

মেয়েটা একটুখানি উবু হয়ে দেখছে ছেলেটার মুখ।ওমা,কি সুন্দর দেখাচ্ছে শুভ্রকে।তার ভারি নিঃশ্বাসের শব্দের ছন্দে নিশ্চয়ই অজানা দেশের কোনো নাম না জানা কবি কবিতা লিখছে।সেই কবিতায় কি কোনো মেয়ে নেই?কে জানে!


শুভ্র,আমি তোমাকে ভালোবাসি।তুমি যেখানেই থাকো,যার সাথেই থাকো,যেভাবেই থাকো না কেন আমার কিচ্ছু আসে যায় না।আমি তোমাকে সারাজীবন ভালোবাসব।যখন আর আমার ভালোবাসার দরকার নেই তোমার,তখনও চুপিচুপি ভালোবাসব।ভালোবাসতে তো আর কারণ লাগে না,তাই না?

"One is loved because one is loved.No reason is needed for loving."

আমি যে কথায় কথায় বইয়ের লাইন ঝাড়ি, এতে কি তোমার বিরক্ত লাগে?হিহিহি,লাগাটাই স্বাভাবিক। 


যা-ই হোক, তুমি জানতে চেয়েছিলে না আমি অপেক্ষা করতে পারব কিনা।তার উত্তর হলো হ্যাঁ।আমি পারব অপেক্ষা করতে। আমাকে অপেক্ষা করতেই হবে।তুমি তো আমার শুভ্র পাখি।তোমার জন্য অপেক্ষা করব না তো কার জন্যে করব বলো।একটা কাক তেরো সমুদ্র সাত নদী পার হয়ে পৃথিবীর সবচেয়ে ভালো খড়কুটো সংগ্রহ করতে গেছে,যা দিয়ে অন্য একটি কাকের সাথে তাদের স্বপ্নের ছোট্ট বাসাটি বুনবে,সেই বাসাটিতে আরেকটা ছোট্ট কাক বড় হবে, কত স্মৃতি, কত কল্পনা সত্যি হবে।অন্য একটি কাক তার জন্যে অপেক্ষা করবে না তা কি করে হয়!এতটা নিষ্ঠুর সে না।

শুভ্র, তুৃমি দেখো তুমি তোমার স্বপ্ন পূরণ করতে পারবে।আমার বিশ্বাস তুমি পারবে।তারপর যেদিন তুমি ফিরে আসবে সেদিন তোমার হাতে এত্তগুলো চিঠি ধরিয়ে দিয়ে বলব,"এই ছেলে,তুমি এখনি এগুলো পড়ে শেষ করবে।আমার চোখের সামনেই।এক নিশ্বাসে পড়ে ফেলবে।এটাই তোমার শাস্তি। তোমাকে ছেড়ে থাকতে আমার কষ্ট হয়নি বুঝি।"


আমার পাগলামিগুলো মনে রাখবে তো শুভ্র? 

ইতি,

তোমার পাগল কাক পাখি

