**আমার আদরের কাকপাখি,**

আমার ঘুম যতই ভালো হোক না কেন, খাওয়া যতই পরিমিতি হোক না কেন- বাইরে থেকে এসে আমার সবসময় ক্লান্ত লাগে, প্রচুর ঘুম পায়! আজও তার ব্যাতিক্রম নয় বটে- বাসায় যখন পৌঁছাই তখন বাজে ছটা, আমার ইচ্ছা করছিলো ঘর অন্ধকার করে একদম গা এলিয়ে একটা ঘুম দেই! কিন্তু ঘুম দেবার যে উপায় নেই, কাজ বাকি অনেক! তাই আমি তখন চেষ্টা করি মনটাকে একটু শান্ত করার। ওরা বলে- A sound mind leads to a sound body. শরীরের ঘুম ধরলে কি মনকে শান্ত করে ঘুম থেকে নিস্তার পাওয়া যায়? হয়তো যায়। যাক আর না যাক, আমি তখন চেষ্টা করি কারো সাথে কথা বলার, পছন্দের কিছু করার। সমস্যা হলো আমার পছন্দের সব মানুষই ব্যস্ত! এমনকি কাকটাও ব্যস্ত! আমি এখন কি করি? কিচ্ছুই যে করার নেই!

আচ্ছা ঠিক সন্ধ্যার সময় কি কেউ ছাদে গিয়ে শুয়ে থাকে? আম্মু বলে সন্ধ্যার সময় নাকি ছাদে যেতে হয় না! তবে আমি আমার মায়ের কথা কোনোদিন শুনেছি বলে মনে পড়ে না। আম্মু তো আর জানেনা শুয়ে শুয়ে চোখের ঠিক সামনে চিলতে একটা চাঁদ প্রশান্তিটা ফুল স্পিডের ফ্যান আর নাইটলাইট থেকে অনেক ভালো! হিহিহিহি। তাই দেখা গেলো আমি যখন মাদুর-টাদুর, ব্যাগট্যাগ নিয়ে ছাদে পৌঁছালাম তখন মাগরিবের আজান দিতে শুরু করেছে। 

কাক পাখি তোমাকে আমি একটা মিথ্যে বলেছি। এসময় আসলে পছন্দের মানুষদের সাথে কথা বলতে ইচ্ছে করেনা- আসলে তেমন কারো সাথেই কথা বলতে ইচ্ছে করেনা। আমার কথা বলতে ইচ্ছে করে তোমার সাথে। হুহুহু- জানো, আজকাল বাইরে থেকে এসে প্রথমেই তোমার সাথে কথা বলতে ইচ্ছে করে, ঘুম থেকে উঠে প্রথমেই তোমাকে বার্তা দিতে ইচ্ছে করে! আমার না সবসময় জানতে ইচ্ছে করে এই শহরের অন্য একপ্রান্তে একজন মিষ্টি কাক আসলে কি করছে, তার মাথায় কি চলছে? আচ্ছা সে কি কোনো কিছুর জন্যে বিরক্ত? আচ্ছা তার কি আমার কথা মনে পড়ছে! আচ্ছা তার দিনে কখন কখন আমার কথা মনে পড়ে? মনে পড়লে সে কি মুচকি হাসে? আমার না জানতে খুব ইচ্ছে করে। মাঝে মাঝে মনে হয় আমি যদি চোখদুটি বন্ধ করলেই তুমি ঠিক এই মূহুর্তে কি করছো দেখতে পেতাম তাহলে বেশ হতো! আমি তখন তোমাকে একটা হাই দিয়ে আসতাম, তোমার চুল একটু নেড়ে দিয়ে আসতাম! দুঃখের কথা- সেটা সম্ভব নয়। 

জানো কাক, তোমার কথা ভাবলে আমার কেমন জানি একটা কান্না পায়। আমি জানিনা সেটাকে ঠিক কান্না বলে কিনা, তবে কেমন জানি- আমি বলে বুঝাতে পারবো না! মনে হয় অনেকগুলো আবেগ আমার মনের মাঝে লুকোচুরি খেলছে! আমার বুকে কি জানি একটা এসে জমা হয়েছে- শরীরের ভেতর দিয়ে কি জানি একটা উষ্ণ রক্তস্রোত বয়ে যাচ্ছে। জানো আজকে কি হয়েছে, আমরা হায়ার ম্যাথ প্র্যাক্টিকাল পরীক্ষার সময় রুমে হঠাত সাজু স্যার উপস্থিত হলেন- আর উনাকে দেখে আমার তোমার কথা এত এত মনে পড়লো! হিহিহিহি, উনার ছোট্ট ছোট্ট জিনিসগুলো তোমার মুখে শোনার পর উনাকে কেমন জানি সবার থেকে আলাদা জগতের একটা মানুষ হয়- কেন জানি আরেকটু বেশি আপন মনে হয়। মনে পড়ে আমার কাক তো এই মানুষটাকে খুব পছন্দ করে! আমার কাকের সাথে এই মানুষটা সম্পর্কিত! আমার কাক! 

আচ্ছা সন্ধ্যার সময় মানুষ কি শুধু ছাদে মাদুর পেতে চাঁদ দেখে? নাহ, খারাপ চোখ নিয়ে চাঁদের দিকে অতক্ষণ তাকিয়ে থাকার মতো সৌন্দর্য আসলে খুঁজে পাওয়া যায়না। তবে খারাপ চোখ হয়তো ঠিক চোখের সামনের কাছের জিনিস খুব ভালো দেখতে পারে, খুব ভালো পড়তে পারে। যেমন চিঠি। 

আচ্ছা কাক তুমি কি জানো তোমার চিঠির প্রথম যে লাইনটা আমি পড়েছিলাম তা হলো "আমি তোমাকে ভালোবাসি"। এটা চার নম্বর পাতার প্রথম লাইন। আমি এই এতটুক অংশ পড়েছিলাম শুক্রবারে আমাদের স্কুলের শহিদ মিনারের উপর বসে, আর ওই একটা লাইন পড়ে চিঠিটা আমি আবার খামে ঢুকিয়ে, খামটা খাতায় লুকিয়ে, ব্যাগে ঢুকিয়ে রেখে দিয়ে কিছুক্ষণ চুপচাপ বসে ছিলাম। এটা আমি কেন করলাম আমি জানিনা! আমি ওই চিঠিটা অনেকবার পড়েছি। কোনো একটা অদ্ভুত কারণে ওই লাইনে আমার চোখ বারবার আটকে যায়- আমি সেটার বারবার না পড়ে এগোতে পারিনা। আজও ঠিক তাই! আজকে আমি অতটুক পড়ে চাঁদের দিকে তাকিয়ে থেকে ভাবছিলাম আমি আসলে জীবনে কি করেছি যে আমি তোমার থেকে এটা শোনার মতো ভাগ্যটুকু উপহার হিসেবে পেয়েছি! হয়তো এটা অনেকটা রাশভারি শোনাচ্ছে কিন্তু আমার কাক, আমার মাঝে মাঝে মনে হয় হয়তো আমি কারো খুব বড় কোনো উপকার করে ফেলেছিলাম হয়তো কোনো একসময়! নাহলে আমার বিশ্বাস হয়না আমি যাকে এই কয়েকদিন আগে নিজের অজান্তে পছন্দ করে ফেলেছিলাম, ঠিক সে মানুষটা আমাকে গোটা গোটা হাতে চিঠিতে এই শব্দগুলি লিখেছে। তখন আমার নিজেকে অসম্ভব সুখী মনে হয়! 

"আয় সখী, আয় আমার কাছে- সুখী হৃদয়ের গান

শুনিয়ে জুড়াবে তোদের প্রাণ।"


আমিও তোমাকে ভালোবাসি। যে দিনটিতে তুমি আমাকে এই কথাটি প্রথম বলেছিলে সেদিন হয়তো আরো বেশি ভালোবাসে ফেলেছি। যে দিনটিতে আমি তোমাকে এই কথাটি প্রথম বলেছিলাম ঠিক তারপর হয়তো আরো বেশি ভালোবেসেছি। আমাকে তো তোমার ছুঁতে খুব ইচ্ছে করে- আচ্ছা তুমি কি জানো তোমাকে যখন আমার ছুঁতে ইচ্ছে করে তখন আমি তোমার চিঠিটা আমার গালে লাগিয়ে রাখি কিছুক্ষণ? চিঠিকে ছুঁয়ে কি হাতের ছোঁয়া পাওয়া যায়? হয়তো না- কিন্তু একটির পর একটি শব্দের নকশা সাজিয়ে যে কাছে টেনে নেওয়ার গান গেয়েছিলে, তার ছোঁয়া আমি আর কোথায় পাবো? 


ইতি, 

তোমার শুভ্র।
