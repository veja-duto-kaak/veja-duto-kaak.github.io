**প্রিয় শুভ্র,**

আমার জন্যে আজকের দিনটা বেশ অদ্ভুত। সকাল থেকেই আমার অনুভূতিগুলো চক্রাকারে ঘুরছে। কখনো মনে হচ্ছে, আমি পৃথিবীর সবচেয়ে সুখী মানুষ, কখনো হুট করে বিনা কারণে মন খারাপ হয়ে যাচ্ছে আবার কখনো মনে হচ্ছে চিৎকার করে কাঁদি। কী আজব, তাই না? আচ্ছা, তোমারও কি এমনটা হচ্ছে? হয়তো না। 

যাই হোক, কিছুক্ষণ আগে আমার মনটা খুব খুব খুব ভালো হয়ে গেছে। আমি আজকে অনেক বেশি খুশি। ছেলে তুমি ফার্স্ট হয়েছ মেহেদি স্যার পরীক্ষায়। দেখছো আমি ম্যাজিক করে আগেই অভিনন্দন জানিয়েছি। হিহিহি। যদিও আমি খুবই খারাপ করেছি। তাই আম্মুর সামনে মুখ ভোঁতা করে রাখতে হচ্ছে। কিন্তু সব মানুষের চোখের হাসি চেনার ক্ষমতা নেই। থাকলে আজকে আমি ধরা পড়ে যেতাম, হিহিহি। 

শুভ্র জানো, আমাদের বাসার পাশের বিল্ডিংইয়ে একটা ছোট্ট বাচ্চা মেয়ে থাকে। ও প্রতিদিন রাতে আমার বাড়ির সামনে যে রাস্তাটা আছে সেখানে খেলা করে ( মেন আমাদের বাড়ি রাস্তার পাশেই)। আমি প্রতিদিন রাতে ওর গলা শুনলেই বারান্দায় গিয়ে দাঁড়ায় থাকি। ওকে আমার খুবই পছন্দ। কোনোদিন সুযোগ পেলে ওর একটা ছবি তুলে তোমাকে পাঠাব। ওহ বাচ্চাটাকে আমার কেন পছন্দ তাই তো বলা হয়নি। 

বাচ্চাটা একদম মোয়ানার মতো দেখতে। ছোট্ট মোয়ানার মতো তার চুলগুলো। চোখগুলোও তার  মতো। ও যখন নিচু হয়ে বসে বালি নাড়ে, তখন মনে হয় ওমা! এ তো সেই মোয়ানা যে সুযোগ পেলেই সাগরের কাছে ছুটে যায়, ড্যাবড্যাব চোখে তাকিয়ে থাকে। সাগর যে তার খুব আপন কিনা! আমি বাচ্চাটাকে কি নামে ডাকি জানো? মোয়ানাবাচ্চা। কিউট না? তুমি আবার ভেবে বসোনা যে এই বুঝি আমার কল্পনার কল্পনাবাচ্চা। কল্পনার গল্প আমি অন্যদিন করব। বাকির খাতায় লেখা রইল! 

শুভ্র, আজকে আমি তোমার সাথে কথা বলতে পারব না। সরি, শুভ্র। তুমি প্লিজ মন খারাপ করো না। তুমি মন খারাপ করলে কীভাবে কীভাবে যেন আমি বুঝতে পারিনা। তখন আমারো খুব মন খারাপ হয়ে যায়। খুব খুব কান্না পায়। মনে হয়ে কাছে থাকলে...। না কিছু না। ধ্যাত! কি জানি বলছিলাম? ওহ হ্যাঁ। তুমি হয়তো ল্যাপটপের স্ক্রিন অন করে আমার জন্যে অপেক্ষা করছ কখন আমি আসব। কিন্তু, আমার প্রকৃতি আজ একটু নিষ্ঠুর আচরণ করছে। আজকের সকাল ছিল আমার জীবনের সবচেয়ে সুখময় সকাল। তাহলে রাতটা এমন হলো কেন? 

আমার কেনো জানি মনে হচ্ছে তোমার খুব মন খারাপ, তাই না? 

আমার একটা আবদার রাখবে? তোমাকে যে কালকে 'চিরকাল আজ' নাটকটা দেখতে বলেছিলাম তা কি তুমি দেখেছ? না দেখলে আজ দেখবে প্লিজ। আমি যদি কোনোদিন তিথির মতো হয়ে যাই, তাহলে বারবার আমাকে ভালোবাসি বলবে। বল, বলবে না? নাকি আমাকে ভুলে যাবে? 

তোমাকে আর একটা কথা শুনতে দিব? দেই। 'মোমবাতি' গানের কথা। গানটা শুনলে আমার মধ্যে অন্যরকম একটা অনুভূতি আসে। কেমন সেটা জিনা। সু্যোগ পেলে তোমাকে আমি একদিন গেয়ে শোনাব। তুমি কিন্তু হাসবে না একদম! 



"ফুল যে গাছে ধরে সেদিকে তাকিয়ে

বিশাল উচ্চতা ডিঙিয়ে লাফ দিয়ে

বল ছিঁড়ে, আনো নাহলে যাব ছেড়ে

কোনো সাড়া ছাড়া দরজার হাতল চেপে

খট করে মুচড়ে দিয়ে আমাকে দেখে

বল, "যাবে?" "নাকি নিয়ে যাবো তাকে সাথে?" 

খপ করে আমার হাতটা ধরে নিজের কাছে

টেনে নিতে, কি বাধা হয়ে দাঁড়িয়েছে? 

না দেখে শুনে কিছু জানিয়ে

নিজে আড়ালে লুকালে, 

আমাকে তুমি ডুবালে!" 



ইতি, 

তোমার কাক


