**আমার আদরের কাক,** 

প্রিয়তাপু আমাকে বলেছিলো সে যখন কল্পনাকে নিয়ে হুট করে ঘুরতে যাবে তখন যাতে আমার গিন্নি একফোঁটা আপত্তি না করে! আমি ঠিক জানিনা তুমি তোমার ছোট্ট মেয়েটাকে এভাবে পাঠিয়ে দিতে কতখানি আপত্তি করবে- আমি বাবা তোমার আর তোমার মেয়ের মাঝে আসতে যাচ্ছিনা! তবে আমার মনে হয় তুমিও ব্যাগ-পোটরা গুছাতে শুরু করবে আর আমাকেও ব্যাগ-পোটরা গুছাতে বাধ্য করবে। সেক্ষেত্রে নাহয় একটা এক্সটেন্ডেড ফ্যামিলি ট্যুর হয়ে গেলো! 

-শুভ্র।

---
পথটা এবড়োথেবড়ো। ভালোই এবড়োথেবড়ো, মাঝে মধ্যে আবার বনের সাথে মিশে গিয়েছে। দেখে মনে হয় বনটাই যেন ইচ্ছা করে নিজ মাথার মাথে সিঁথি এঁকে দিয়েছে। মানুষ এ পথগুলি তৈরি করে কেমন করে? আর সেগুলো একেবারে মিশে যায়না কেন দুদিন পর গাছগাছালির মাঝে? কল্পনা ভেবে পায়না।

"কিরে তোর কষ্ট হচ্ছে?" পিপি পাশে থেকে জিজ্ঞেস করলো। সে-ও হালকা হাঁপাচ্ছে।

"না!"

"হলে বল। এখানে থামি।"

"তুমি না বললে সামনে একটা নদীর পাশে ফাঁকা মতো আছে?"

"হু, এইতো আরেকটু পড়েই।"

"তাহলে ওখানে গিয়ে থামবো!?"

"পায়ে বুঝি আরো এনার্জি আছে তোর? চল তাহলে! আরেকটু দূরে গেলেই কলকল শুনত পারবি। O mother river, Here we come!" বলে পিপি হাতের লাঠিটা সাঁই করে উপরে তুলে যুদ্ধজয়ের ভঙ্গিমা করে সাথে সাথে হেসে ফেললো।

তাদের আশেপাশে গজিয়ে উঠা সুবিশাল তরুবনের ছাদের ফাঁকে নীল আকাশটা দেখা যাচ্ছে। আমেরিকার কলোরাডোর পর্বতমালার দিকে বছরের এই সময় আকাশটা বড্ড সুন্দর দেখায়! কল্পনাকে কিছুক্ষণ পরপরই দেখা যায় অবাক হয়ে আকাশের পানে তাকিয়ে আছে। ম্যাসাচুসেটসে এসব সহজে দেখতে পাওয়া যায়না। সেখানকার আকাশগুলি নিতান্তই মেঘহীন। আর এখানে কেমন জানি দুধের সরের মতো মেঘ ভেসে বেড়াচ্ছে! গাছগুলির ফাঁকে ফাঁকে চিলতে রোদ এসে পড়ে বনের মাঝে। পিপি বলে এগুলোকে নাকি বলে God rays. আর বনটাও কেমন জানি- চারিদিকে গুম হয়ে থাকেনা আবার অত ফাঁকা ফাঁকাও না! সারিসারি গাছগুলি কেমন যেন সমানভাবে ছড়িয়ে আছে আবার তাদের মাঝে কোনো কৃত্রিমতার ছাপও নেই। কল্পনা বিভূতিভূষণ পড়েছে। বাংলার নিবিড় পাখি ডাকানিয়া বন এটা না- এটার মাঝে কেমন জানি অদ্ভুত আলাদা নিস্তব্ধতার ভাব আছে। কল্পনা তার পড়া গল্পগুলির সাথে এটার কোনো মিল খুঁজে পায়না।



খানিক পরে দেখা গেলো পাহাড়ের হাইকিং ট্রেইলটার ধারের একটা বহমান জলধারার পাশে কল্পনা আর তার পিপি বসে আছে। তাদের ঘাড়ের ব্যাগগুলি একপাশে হেলান দিয়ে রাখা। দুজনেই ঘেমে নেয়ে একাকার! সাথে থাকা ঠান্ডা পানির জোগান থেকে কিছুটা পান করে তৃষ্ণা মেটানোর চেষ্টা করছে। কল্পনার শুকনো ঠোঁটদুটো সে ভিজিয়ে নিয়েছে আবার- সেগুলোর উপর পাতার ফাঁক দিয়ে আসা রোদ পড়েছে, আর কল্পনার চেহারাটা উজ্জল হয়ে গিয়েছে রোদের আলোয়।

"কল্পনা?"

"হু?"

"জায়গাটা সুন্দর না?"

"খুউউউউউব। জানো আমার না একটা গল্পের বই আছে A day in rocky mountains নামে, ওখানে ঠিক এরকম একটা জায়গার ছবি আঁকা। হুবুহু এরকম!"

"বলিস কী! আমরা তো রকি মাউন্টেন রেঞ্জেই আছি! এটাই সেই জায়গায় না তো?"

"ওমা, তাহলে তো আমরা ওখানেই এসেছি!"

"তা হতে পারে, তবে বুঝলি রকি মাউন্টেন রেঞ্জ বিশাল জায়গা জুড়ে! বিশাল মানে অনেক বিশাল। তাই না হবার চান্সই বেশি।"

"ম্যাসেচুসেটস থেকেও বড়?"

"হিহিহি। তার প্রায় ৪০ গূণ!"

"কি বলো! তাহলে তো নিশ্চয়ই না..."

"হতেও পারে! বলা যায়না। তোদের বাসায় গিয়ে বইটা দেখতে হবে।"

"আমার মনে হয় কখনোই হবে না।"

"আশা হারাস না। বুঝলি আমি একবার কাজ-টাজ শেষে টাইমস স্কোয়ারে ঘুরতে গিয়েছি। হঠাত কফি খেতে ইচ্ছে করলো! তো আমি একটা কফি শপে ঢুকলাম। ওখানে আগে কোনোদিন যাইনি। গিয়ে দেখি তোর বাবা-মা বসে। তোর বাবা পা দুলাতে দুলাতে কফি কাপে ফুঁ দিচ্ছে আর তোর মা কেন জানি খিলখিল করে হাসছে।"

"বলো কি!"

"হু! আমি তো যা অবাক হয়েছি তা বলার মতো না। তাদের আসার কথা ছিলো কিন্তু আগেরদিন তোর বাবা ফোন করে বললো কি যেন একটা কাজে সে আটকে গেছে। তাই আমার মনটা একটু খারাপই ছিলো। পরে দেখি এই অবস্থা।"

"কাজে থাকলে আসলো কিভাবে? বাবা-মার কি ডুপ্লিকেট কপি আছে!"

"মিথ্যা বলেছে আরকি! তারা আসলে আমাকে বাসায় গিয়ে সারপ্রাইজ দিতে চেয়েছিল। তোর মা সেটার কথা চিন্তা করেই হাসছিল।"

"তোমাকে দেখে ওরা কি বললো?"

"ওরা আমার থেকে বেশি অবাক হয়েছিল! পরে ওরা একেঅপরকে দোষ দিতে শুরু করেছিল যে কেউ একজন সবকিছু ফাঁস করে দিয়েছে আমার কাছে! কিন্তু আসলে ব্যপারটা ওমন কিছু ছিলোনা। আমার কফি শপে যাওয়াটা ছিল কাকতাল। ওরা সেটা নিয়ে ঝগড়া করতে শুরু করেছিল একদম!"

"বাবা-মা কিন্তু প্রচুর ঝগড়া করে।"

"তাই নাকি? তোর সামনেই করে?"

"হ্যাঁ! আমার কি যে বিরক্ত লাগে জানো! সেদিন তারা ঝগড়া করা শুরু করলো আইস্ক্রিম নিয়ে! মা চেঁচাচ্ছিলো যে বাবা ফ্রিজের সবটুকু আইস্ক্রিম খেয়ে ফেলেছে। আর বাবা-" বলতে বলতে কল্পনা হেসে ফেললো।

"বাবা?"

"বাবা বলছিলো আইস্ক্রিমটা নাকি আজুকি খেয়ে ফেলেছে! বাবার হাত নেই! বাবা নির্দোষ!"

"আচ্ছা এই ব্যপার! তুই কার সাইড নিলি?"

"আমি কিছুই বলিনি। বাবার নিতাম, কিন্তু বাবা মানা করেছিলো কথা বলতে।"

"মানা করেছিল কেন?"

"কারণ বাবার ধারণা আমি কথা বললেই মা বুঝে যাবে আধা আইস্ক্রিমটা আমার পেটে। হিহিহি।"

"ওহ! তুই তাহলে অপরাধী নাম্বার দুই!!!"

"আইসক্রিমটা কিন্তু মজা ছিলো পিপি..."

"তোরা বাবা-মা মিলে তাকে যে কত জ্বালাইস রে! আমি যদি বলে দিই এখন?"

"না পিপি! বলো না প্লিজ প্লিজ"- বলতে বলতে কল্পনা তার পিপির হাত ধরে ছোট ছোট লাফ দিতে শুরু করলো। 

"আচ্ছা আচ্ছা বাবা বলবো না। যা বলবোনা!"

"হু" কল্পনা ফিক করে হেসে পিপিকে জড়িয়ে ধরে।

"আমার আইস্ক্রিম কই?"

"ফ্রিজে, মাংসের প্যাকেটের পিছনে লুকানো..."

"নিশ্চয়ই আবারো তোর বাবার কাজ?"

"হিহিহিহি।"

"ছেলেটা বুঝি আইস্ক্রিম ছাড়া বাঁচেনা!"

"বাবা তো বলে, আই স্ক্রিম, উই স্ক্রিম, আইস্ক্রিম!"

"হ্যাঁ, আর সেটা শুনে তোর মা স্ক্রিম করে!"



সূর্যটা খুব একটুখানি ঢলে পড়েছে। কল্পনা আর পিপির হালকা খাওয়া দাওয়া শেষ। ব্যাগ গুছাতে গুছাতে তার পিপি কল্পনাকে জিজ্ঞেস করলো, "তুই যে আমার সাথে ঘুরে বেড়াস। বাবা-মাকে মনে পড়েনা?"

"উহু।"

"ঠিক করে বল। একটুও মনে পড়েনা?"

"একটু পড়ে। কিন্তু বাসায় থাকলে তো তোমার সাথে ঘুরে বেড়ানো হতোনা!"

"আমার যা ঘুরে বেড়ানোর ছিড়ি! যাযাবরের মতো বেড়াই আমি বেড়ানোর সময়। আজ এখানে তো কাল ওখানে!"

"এটাকে বুঝি যাযাবর বলে? তাহলে আমার তো সেটাই পছন্দ!"

"হুহুহু। যখন নিজে বেড়াবি তখন আরো পছন্দ হবে।"

"নিজে কবে বেড়াবো? মা তো আমাকে ছাড়েই না!"

"আরেকটু বড় হ। এই আমার মতো- তখন! আর কে বললো তোর মা তোকে ছাড়েনা?"

"খুব ছাড়ে বুঝি!"

"আমি তোদের বাসায় যেতেই আমাকে বলে প্রিয়তাপু যাও তোমার মেয়েকে নিয়ে ঘুরে এসো। কদিন আমি সন্তানহীন হয়ে থাকি! তোমাকে ছাড়া তো কিছু বুঝেনা!"

"ইইইইই! মা আমাকে তোমার মেয়ে বানিয়ে দিলো?"

"অলমোস্ট।"

"হিহিহিহি! কি মজা! আমি এখন থেকে তোমার মেয়ে তাহলে!"

"তোকে তোর মার হাতে তুলে দেওয়া পর্যন্ত অবশ্যই। তবে তারপর আমি ফুড়ুত হয়ে যাবো!"

কল্পনা আর পিপি দুজনেই খিলখিল করে হেসে দিলো।

পিপি ব্যাগ নিয়ে দাঁড়াতে দাঁড়াতে বলে- "চল চল চল!"

"উর্ধ্বগগণে বাজে মাদল!"

"নিম্নে উতলা ধরণী তল!"

"অরুণ প্রাতের তরুণ দল!"

"চলরে চলরে চল!"



কল্পনা আর তার পিপি নীল আকাশের নিচে, গাছেদের আলিঙ্গনের মাঝে আবার পাহাড়ি পথ চলতে শুরু করলো।

তার পিপি আজ তার ছোট্ট হাত আকঁড়ে ধরেছে!


