**আমার মানুষ**, 

দুটো পাগল নিয়ে সংসার করা কি কঠিন? দুটো পাগলের পাগলামি তে নিজেও পাগল হবার সম্ভাবনা থাকেনা? তখন ফুলের, বেড়ুলের আর মেঘকে বিয়ে দিতে ইচ্ছা করে। কিংবা হয়তোবা পাগলামি করা ছোট মেয়েকে দেখে বুকের মাঝটা কেমন যেন করে! 

তোমাকে বলেছিলাম না, কল্পনার গল্পগুলো আসে কল্পনাকে দেখার প্রবল ইচ্ছা থেকে? আমি যদি ছবি আঁকতে পারতাম খুব খুব সুন্দর করে, তাহলে অবশ্যই কল্পনাকে আঁকতে বসতাম। কিন্তু আমি সুন্দর করে ছবি আঁকতে পারিনা, কল্পনাকে আমি ফুটিয়ে তুলতে পারিনা ঠিক যেমন করে আমি চাই। তাই আমি গুটি গুটি শব্দ মিলিয়ে লেখি, এ শব্দ ও শব্দ মিলিয়ে একটা ছোট্ট মেয়েকে ফুটিয়ে তুলতে চেষ্টা করি। সেখান থেকেই আসে কল্পনার গল্পগুলো। কল্পনার কাছে যাওয়ার আকাঙ্খায়। 

ইতি, 
মানুষ

----

কল্পনা একটা গাছের উপর উবু হয়ে কি জানি করছিলো।

মা পেছন থেকে এসে চুপিচুপি কল্পনার পেছনে দাঁড়ালো। কল্পনার সামনে যে মায়ের ছায়া পরলো, কল্পনা অবশ্য সেটা লক্ষ্য করলোনা। সে একমনে টবের কাছে মাটিতে কি যেন করছে, কাছে এসে মা এবার বুঝতে পারলো- কল্পনা কি যেন ফিসফিস করছে।


"হিহি, আর এবার উর্মিলারা বউ সেজে তোমাদের বাড়িতে আসবে, আর তখন এত্ত সানাই বাজবে বুঝলে! আর তখন-"
"বাচ্চা!"


কল্পনা চকিত হয়ে পেছনে ঘুরে দেখে, মা! সাথে সাথে তার নিটোল গালে কেমন যেন একটা লজ্জার লালচে আভা চলে আসে- অবশ্য গালটা ইতিমধ্যেই রোদে লাল হয়ে আছে, তাই তা মায়ের চোখে ধরা পরেনা! যা ধরা পরে তা হলো কল্পনার চোখের মিষ্টি হাসি। কল্পনার মায়ের বুকটা কেমন চিনচিন করে উঠে, কল্পনা তাকে দেখলেই কেমন যেন চোখ দিয়ে একটা মিষ্টি হাসি হাসে- কই অন্যদের বেলায় তো এমন করে হাসেনা!

"মা!"

"বা রে- এই কড়া রোদের বিকেলে একা গাছের কাছে বসে কি ইটিশপিটিশ চলছে?"

"ইটিশপিটিশ মানে?"

"কি ফিসফিস করছিস এমন রোদের দিনটায় বসে! কই দেখি- ওমা গা তো একদম লাল টুকটূক হয়ে আছে! চুলের অবস্থাটা দেখ! তুমি না আমার সাথে ঘুমুচ্ছিলি?"

"ঘুম ভেঙ্গে গেছে মা!"

"তাই বলে একদম সোজা ছাদে চলে আসতে আছে! জানিসনা গ্রীষ্মকালে কেমন রোদটা পড়ে! কেন বাসায় বুঝি গাছ নেই? ছাদেই বুঝি সব গাছ?"

"বাসার গাছগুলো ভালোনা মা, নিরীহ।"

"হিহিহি, বলে কি- নিরীহ গাছ ফের কি রে!" বলে কল্পনার মা নিজের ভাগ্যের কথা ভেবে হেসে দেয়। এই মেয়েটা বাবার মতোন পাগল হয়েছে। সংসার করতে হচ্ছে দুটো পাগলের সাথে। "তা, কি ফিসফিস করছিলি রে পাগলবাচ্চা?"

"উউউ, কিছু নাতো!"

"মিথ্যে বলবিনা! আমি শুনেছি- শর্মিলা না কে জানি বউ সেজে কোথায় যেন-"

"শর্মিলা না মা, উর্মিলা!"

"তা কে এই যে উর্মিলা?"

"এইযে এই নীল ফুলটা উর্মিলা" কল্পনা একটা ছোট আঙ্গুল তুলে বেলি ফুলের টবের মাটির গোড়ার দিকে দেখিয়ে দেয়। কল্পনার মা তাকিয়ে দেখে, ওখানে ঘাসফুল ফুটে আছে বেশ কয়েকটা, তার মধ্যে একটা ফুলের দিকে কল্পনা তাক করে আছে।

"একি এখানে ঘাসফুল কবে ফুটলো! আমি তো লাগাইনি"

কল্পনা একটু অপরাধী আবার একটু গর্বের হাসি দিয়ে মায়ের দিকে তাকালো, আবার ফের কিছু বললোনা।
"তা- এই নীল ফুল উর্মিলা কোথায় চলছিলো"

"উর্মিলার বিয়ে মা! এইযে এটা মহীন। মহীনের সাথে উর্মিলার বিয়ে। আর এটা মহীনের মা, বাবা, বড় বোন। আর ওটা উর্মিলার পিসে-পিসি।"

"উর্মিলার বিয়েতে উর্মিলা কোথায় চললো! বউ তো বাসায় বসে থাকে বলেই জানতাম।"

"হিহি তুমি কিছু বুঝোনা মা! দেখো উর্মিলা তো নীল। আর মহীন লাল। কিন্তু উর্মিলার তো বিয়ে তাই তার লাল শাড়ি পড়া উচিত! ওদের জামা উলটা হয়েছে তাই যে লাল পড়েছে সে বাসায়  বসে থাকবে আর অন্যজন যাবে।"

"ওমা তাই? বেশ বুদ্ধি তো তোর! আর এগুলো কি মা?" কল্পনার মা টবের পাশে কিছু ফেলে রাখা আগাছার দিকে দেখিয়ে বলে।

"ওদের তো বিয়ে, তাই ওদের বাড়িটা সাজিয়ে দিয়েছি মা আমি। এই আগাছাগুলো উঠিয়ে ফেলেছি!"
"ওমা নিজ হাতে?"

"হুউউউউউ। এইযে এখন করে শক্ত মুঠি করতে হয়, বাবা দেখিয়ে দিয়েছিলো।" বলে কল্পনা তার একটা হাত মুঠো করে দেখালো। একটু চাপ পেয়েই কল্পনার তালু লাল হয়ে গেলো মূহুর্তেই। কল্পনার মা তার হাতের দিকে তাকিয়ে থাকলো।

"আর তখন একটা মৌমাছি এসেছিলো মা, আমি ভয় পাইনি! চট করে সিঁড়িঘরে গিয়ে লুকিয়ে পড়েছি। তারপর ও চলে গিয়েছে।"

"তাই, আর আসেনি?"

"না একটুও জ্বালায়নি!"

"আচ্ছা তুই আবার ওমন করতো?"

"কেমন? দৌড়িয়ে সিঁড়িঘরে যাবো?"

"না না, তুই আবার হাত মুঠি করে দেখা আমাকে।"

"এভাবে?"- কল্পনা একটু জিজ্ঞাসু ভঙ্গিতে আবার হাত মুঠি করে দেখালো।

"হিহিহি তোর হাত এত সহজে লাল কেন হয়ে যায় শুনি?" বলে কল্পনার মা দুটো হাত টেনে নিয়ে এলো ঠোঁটের কাছে, তারপর আলতো করে কয়েকবার চুমু দিলো।

"মাটি নেড়েছি মা!"

"হোক!"

"ও মা!"

"কী রে?"

"আমার না খুব ক্ষুদা লেগেছে।"

"ওমা ঠিকই তো, তুই তো এখন ঘুমিয়ে থাকিস, সন্ধ্যায় উঠে খাস। আজকে খুব পরিশ্রম হয়েছে তাইনা?"

"হুউউউউ! আগাছাগুলো উঠানো কষ্ট!"

"হিহিহিহি, আজকে তাহলে কী ভোজন হবে? উর্মিলার বিয়ের ভোজ হোক?"

"হিহিহিহিহ, ও বুঝি কেক খেয়ে বিয়ে করবে?"

"খুব তো কথা শিখেছো! কেক খেতে ইচ্ছা করেছে কেমন ঘুরিয়ে বলে দিলে!"

"হিহিহিহি! চক্কেট কেক!"

"তারপর মেহেদী?"

"হ্যাঁ!"

কল্পনার মা তার হাত ধরে সিড়ি বেয়ে নিচে নামতে শুরু করলো।

"আর তারপর পড়ালেখা!"

"উউউউউউ।"

"তাহলে সব কেক বেড়ুলটাকে দিয়ে দিই!"

"উউউ না আমার কেক আমার!"

"তাহলে তো অবশ্যই..."


ধীরে ধীরে ছোট্ট কল্পনা আর তার মায়ের গলা সিড়ি নামতে নামতে হারিয়ে গেলো। আর বিকেলটা আবার নিজের ছন্দে চলতে শুরু করলো।

তবে ছোট্ট মানুষকে কাছে না পেয়ে বেলিফুলের টবের ঘাসফুলগুলো একটু মন খারাপ করলো বটে। 