আদর আদর মাপাখি,

হিহিহি, কেমন আছো মা? আমি কিন্তু জানি তুমি কেমন আছো। তুমি ঘুমে শেষ হয়ে আছো। আমি তোমার পাশে বসে বসে ছোট টেবিল নিয়ে লেখতে বসেছি যে! আচ্ছা মা, প্রতিদিন আমাকে ঘুম পারাতে গিয়ে তুমি ঘুমিয়ে পড়ো কেন? কই আমি তো একদিনও ঘুমাই না! ওমা আর তুমি এত্তু পরেই টুপে টুপে শেষ হয়ে যাও। তারপর হাতে মাথা রেখে ঘুমিয়ে যাও। আচ্ছা মা তোমার হাত ব্যথা করেনা? আর এত সুন্দর করে সেজেগুজে কেউ ঘুমিয়ে যায়? তুমি অনেক বোকা মা। তুমি জানোনা ঘুমিয়ে গেলে একটা বেড়ুল এসে সব সাজ এলোমেলো করে দিয়ে যায়? বাবা আমাকে বলেছে। কিন্তু আমি এখান থেকে উঠবো না মা! কোনো বেড়ুল এসে তোমাকে ছোঁয়া তো দূরের কথা, মিয়াও ও করতে পারবেনা! বেড়ুলটাকে আমি লেজ ধরে টেনে আমার কোলে বসিয়ে রাখবো, হুঁ!

জানো মা পাখি, তুমি যেখানে ঘুমিয়ে আছো তার একটু ডানে বারান্দার উপরে দুটো ছোট্ট চড়ুইপাখি উড়ে বেরাচ্ছে। ওরা বোধহয় বাসা বানাচ্ছে তাই না মা? ওরা খড়ের টুকরোও নিয়ে উড়ে উড়ে আসছে। মা আমাদের বারান্দায় একটা চড়ুইপাখির বাসা হবে? তুমি কিন্তু আমাকে বাবু চড়ুই পেরে দেবে। আমি একটু নেড়ে দেবো। আর ওরা যখন নতুন নতুন বাবুই হবে তখন আমি ওদের এত্তু এত্তু খাওয়াবো। আচ্ছা মা আমি যখন ছোট ছিলাম তখন আমাকে কীভাবে খাওয়াতে তুমি? আমার মুখটা যে তখন ছোট ছিলো? তুমি আমাকে তিন আঙ্গুল দিয়ে ~~অপ্প~~ অল্প করে খাওয়াতে তাইনা? আমি আজকে চেষ্টা করে দেখেছিলাম ভাত খাওয়ার সময়। তখন আমি বুঝতে পারলাম আমি তো এখন বড় হয়েছি, আমার ওভাবে খাওয়া কি হাস্যকর দেখায়! হিহিহিহি, আমি কি বোকা তাইনা মা? সরি উপরের লাইনটা বাঁকা হলো, আমি প্রথম কয়েকটা লাইন স্কেল ধরে লেখেছি, তাই ওমন সোজা হয়েছে। সুন্দর দেখাচ্ছে না? এটা আমাকে বাবা শিখিয়েছে, শুধু কার গুলো পরে দিতে হয়, কষ্ট হয়। মাঝেমধ্যে ভুলেও যাই। তবে আমি খুব সাবধানে দিই যাতে ভুল না হয়। মা তুমি ভুল হলে আমাকে বকোনা। আমি যে অনেকদিন পর চিঠি লেখতে বসেছি।
 
মা জানো আমার ~~ক্ষুদা~~ ক্ষুধা পেয়েছে। জানো মা আমি একটু আগে ছাদে গিয়েছিলাম। ছাদে গিয়ে মাঝে টুল পেতে বসে ছিলাম। জানো আমি কি দেখেছি? অনেকগুলো টিয়া পাখি মাথার উপর দিয়ে উড়ে গিয়েছে! ভি এর মতোন করে। আর ওদের কি ডাক! কিইইইইইই কিইই কিইই কিইইইইইই কিইই কিইই কিইই। তখন আমার ময়নাপাখি দেখতে ইচ্ছা করেছে মা। আচ্ছা আমরা বাসায় ময়নাপাখি আনবো না। আমি ওকে বলতে শিখাবো কল্পনাজল্পনা। আর শিখাবো মাপাখি মিষ্টিপাখি। বাবাপাখি দুষ্টূপাখি! হিহিহিহহি। মা আমি ডিমপোচ খাবো। তুমি কখন উঠবে মা? জানো আমি তোমার ছোট ছোট নিঃশ্বাসের শব্দ শুনতে পাচ্ছি। মা তোমার নাকটা কি সুন্দর! আমি একটু নেড়ে দিই? হিহিহি হাত না ধুয়ে নাড়লাম কিন্তু মা। তুমি রাগ করোনা! হিহিহি মা আমি এত্তু চুমুও দিয়েছি।

মা গেটে শব্দ হচ্ছে! বাবা নিশ্চয়ই খাবার নিয়ে এসেছে! তুমি জলদি উঠো মা, খাবার ঠান্ডা হয়ে যাবে! আমি বাবাকে খুলে দিয়ে আসি কেমন? 

ইতি,

তোমার ~~ছোট্টমেয়ে~~  ছোট্ট মেয়ে কল্পনা