**আমার প্রিয় ঘুমন্ত কাক,**



তুমি কিন্তু চিঠিতে শুভ্রর সামনে "প্রিয়" বসাওনি। ইতির পর "তোমার" লেখোনি। তবে তুমি কি খালি কাক? আমার কাক না? এ বড় চিন্তার বিষয়। আমি কিছুতেই কিছু ভেবে বের করতে পারছিনা।

কাক এখন বাজে রাত দুটা। তুমি ঘুমুতে চলে গিয়েছো চল্লিশ মিনিটের মতো হয়ে গিয়েছে। এখন তুমি বোধহয় গভীর ঘুমে! তোমার ঘুম কল্পনা করে আমার ঈর্ষা হয়। কি না কি ভাবতে ভাবতে ঘুমিয়ে গেছে কাকটা, কি না কি কল্পনা করছিলো! আমাকে বলেও না, আমি বুঝতেও পারিনা। তুমি কি কল্পনা করে ঘুমুও বলোতো? কিছুনা? তাহলে মুখে ওরকম মিষ্টি হাসি লেগে থাকে কেন! আর ঘুমুবার সময় তোমাকে এত্ত মায়াবী লাগে কেন বলোতো? চুলের কারণে? গালের কারণ? বন্ধ চোখদুটির কারণে? আঁধারে আবছা আবছা দেখা যায়, ঠিক বুঝা যায়না কারণটা কি!



এক ঝলক পলক- অপরূপ

চেহারা যে কবিতার সুধার অনুরূপ

আহা হৃদয় গভীরে গেঁথে

উতলা আবেশে ভেসে- 

চেতনা হারায় বহুদুর।



চালাক চপলা মৃদু হাওয়াতে মায়াবতী

আহারে পলক অসহায়...



তুমি কি বুঝতে পারছো আমি গত কদিন ধরে শুধু তোমার ঘুমেরই বর্ণনা দিয়ে যাচ্ছি? এটার একটা কারণ আছে অবশ্য। তুমি নিজেকে ঘুমুতে কোনোদিন দেখোনি। বলো দেখেছো? এখন তুমি বলতে পারো আমিও তো দেখিনি। তাতে কি হয়েছে? আমি কল্পনা করেছি। এবার তুমি আবার বলতে পারো কেন তুমিও তো কল্পনা করতে পারবে। না কাক, জেগে থাকা অবস্থায় কাউকে ঘুমন্ত কখনো কল্পনা করা যায়না। সেটা সত্যিকারের কল্পনা হয়না। কল্পনা করতে হয় তখন মানুষটা ঘুমিয়ে থাকে। যখন বাতাসে আসলেই তার চুল ওড়ে, ভারী শ্বাসের মৃদু শব্দ শুনতে পাওয়া যায়। তাই তুমি অবশ্যই কখনো নিজেকে ঘুমন্ত কল্পনা করোনি। শুধু আমি করেছি, হুহুহুহু। এত সুন্দর একটা জিনিস আমি দেখতে পেয়েছি তা আমি তোমাকে জানাবো না! তাই ঘুমের এত বর্ণনা। 

কাক তুমি জানো বাইরে ঝড়ো হাওয়া বইছে? আমি বিছানায় আধশোয়া হয়ে বসে আছি আর ওই সময় দড়াম করে রুমের দরজা খুলে গেলো! আমি ভাবলাম ওমা ভূত! তারপর দেখি, না, হাওয়া। ঝড়ো হাওয়া বইলেই বৃষ্টি হয়না, তবে যদি আজ রাতে বৃষ্টি হয় তবে আমি জানি কাক তোমার মন খুব খারাপ হবে। তাই তোমার মন ভাঙ্গানোর জন্যেই আমি এই চিঠি লেখছি। যদি বৃষ্টি না হয়- তবে এই মন খারাপ ভাঙ্গানোটা অ্যাডভান্স পেমেন্ট হিসেবে জমা রইল। পরে মন খারাপ হলে তুমি আবার এই চিঠি পড়িও- তাতে যদি তখন মন ভালো হয়!

জানো কাক আমার মাঝে মাঝে মনে হয় আমাদের জীবনটা বুঝি একটা অনুভূতির চক্র। চক্রাকারে অনেকগুলি ভিন্নভিন্ন অনুভূতি আমাদের মনে আসে-যায়। তবে চক্রটা একটু রহস্যজনক, একটু না অনেকটা রহস্যজনক। মাঝে মাঝে সে ঘুরে না। আটকে থাকে! আবার মাঝে মাঝে সেই চক্রে সম্পূর্ণ নতুন অনুভূতিদের মেলা বসে! ওমা, এই অনুভূতিরা কোথা থেকে আসলো? তারা তো আগে থেকে ছিলোনা! তবে কি কোনো কাক ঠোঁটে করে এনে সেগুলো ফেলে চলে গেলো? ভাববার বিষয়! যাই হোক- এই চক্রের জোরে অনেকসময় বড় একটা সময় জুড়ে আমাদের মন খারাপ থাকে। তখন মনে হয় জীবনে আনন্দ বুঝি একটু কম, জীবনটা বুঝি একটু ছোট। তারপর হঠাৎ করে (হয়তো কোনো কাকতালের বেশে!) চাকাটা একটু এগিয়ে যায়। হাসি-আনন্দে সবকিছু ভরে যায়। অতীতকে ভুলে গিয়ে বর্তমান আর ভবিষ্যতের মায়ায় বেঁচে থাকতে মনটা আকুল হয়ে যায়! তাই কোনোদিন মন খারাপ হলে অবশ্যই চেষ্টা করবা চাকাটাকে একটূ ঠ্যালা দেবার। যদি সেটা একটু ঘুরে গিয়ে সবকিছু পাল্টিয়ে ফেলে! 



আচ্ছা কাক, তুমি যখন কালকে ভোর সাড়ে ছ'টায় উঠবে, তখন কি তোমার চোখ আধোঘুমে কাকের মতোই লাল হয়ে থাকবে? তুমিও আমার মতো ঢুলতে ঢুলতে ব্রাশ করতে যাবে। মুখে পানি দেবার ঠিক আগে মনে হবে ইশ মুখে পানিটা না দিয়ে যদি আরেকটু আরামের ঘুম দিতে পারতাম? দেখো আমার সাথে কথা বলতে বলতে তুমি কিন্তু নিজের ঘুমের সময় কমাতেই আছো দিন-দিন। একদিন অজ্ঞান হয়ে পড়ে যাবা! আমার সাথে কথা বলার এত শখ তোমার পাগল মেয়ে! আমার ভাবতে অবাকই লাগে, হিহিহিহিহি। কি পাগল, কি ছোট্ট, কি মিষ্টি, কি হাসিখুশি, কি সবকিছু একটা কাক! কোন কতদূর থেকে যে উড়ে এসে তালগাছে বসেছে! বসতেই টুপ করে একটা তাল পড়ে গেলো। তালটা কাক না বসলেও পড়তো। তবু কাক বসার সাথে সাথেই পড়ে গেলো। তবে কি কাকটা বসার কারণেই তাল পড়েছে? ভাববার বিষয়!  

কাক তুমি বিশ্বাস করবে না বাতাস কি পরিমাণে বেড়ে গিয়েছে। ফ্যানের শব্দ স্বত্তেও আমিও আমার বাসার বাইরে গাছগুলির পাতা নড়ার শব্দ স্পষ্ট শুনা পাচ্ছি! আহা কি শনশন শব্দ! আমার খুব ইচ্ছে করছে জানো এখন একটা বনের মাঝে হাঁটতে। চারিদিকে অসংখ্যা গাছ, মাতাল বাতাসের জোরে একদম পাগল হয়ে যাবে! শুধু বাতাসের হুহু শব্দ ছাড়া আর কিছু শোনা যাবেনা! আর আমি তাকিয়ে দেখবো ঝড়ো হাওয়ার সে কি অসীম ঝংকার! তবে আমি কি একা? না, দেখা যাচ্ছে আমি একা না। সাথে একটা কাক। সে-ও বনের দিকে অবাক হয়েই তাকিয়ে আছে। তবে সে কি একটু ভয় পাচ্ছে? হ্যাঁ, একটু একটু পাচ্ছে। তার ইচ্ছা করছে শুভ্রকে বলতে, "অ্যাই আমার খুব ভয় হচ্ছে, মনে হচ্ছে আমি ঝড়ের সাথে উড়ে যাবো। তুমি আমাকে শক্ত করে ধরে রাখো।" তবে সে বলতে পারছেনা। শুভ্র যদি হেসে ফেলে? হাসবে? নাকি আসলেই শক্ত করে ধরে রাখবে? শুভ্র কি এত ঝড়ের মাঝে শুনতে পাবে কাকের কথা? কি আজব, শুভ্র পাশেই তো। তার তো না বলতেই ধরে রাখার কথা। সে ধরছে না কেন? কাকের খুব ভয় লাগছে! 

আমি দৌঁড়ে তোমার জন্যে চা নিয়ে এলাম! তারপর? তুমি হাসতে হাসতে ভাবলে, "এই পাগল ছেলেটা কি জানে না যে বৃষ্টির পান চা-য়ে পড়লে কিছুক্ষণের মাঝে কাপে চা বাদে শুধু বৃষ্টির পানি থাকবে? হাত দিয়ে বৃষ্টির পানি আটকানো যায়? কি বোকা একটা ছেলে!" তখন তুমি কি করলে জানো? তোমার লম্বা ভেজা আচলটা দু-হাতে উঠিয়ে আমাদের দুজনের মাথার উপর ঢাকা দিয়ে দিলে! তাতে কাপে পানি কমাটা একটু কমলো। তুমি হাসি থামিয়ে একটু রাগী রাগী স্বরে গাল ফুলিয়ে জিজ্ঞেস করলে, "অ্যাই ছেলে তুমি গিয়েছিলে কোথায়?" শুভ্র বোকার মতো তাকিয়ে উত্তর দিলো "চা আনতে।" 

 "আমাকে ফেলে রেখে চলে গেলে যে বড়?" 

"তোমার ভিজা ডিস্টার্ব করতে ইচ্ছা করছিলো না।" 

"তাই বলে আমাকে রেখে চলে যাবে? যদি আমি হারিয়ে যেতাম বৃষ্টির মাঝে? যদি আমার কাশি হতো? যদি আমার ভয় লাগতো?" 

"আচ্ছা আর যাবোনা।" 

"তুমি আগেও বলেছো যাবেনা। আজকে আবার চলে গেলে।" 

"সত্যি যাবোনা বলছি।" 

"আমাকে সরি বলো।" 

"সরি।" 

"না এরকম সরি নিবোনা।" 

"তাহলে?" 

"বলো সরি কাক।" 

"সরি কাক!" 

"এভাবেও নিবোনা। কান ধরে বলো।" 

"কান কিভাবে ধরি? আমার হাতে চায়ের কাপ।" 

"আমার চা দাও। নিজের চা খাও। তারপর তুমি অবশ্যই কান ধরবে এবং বলবে সরি কাক। নাহলে কখনো তোমার সাথে কথা বলবোনা।" 

শুভ্র কাঁদো কাঁদো চেহারা করে তার চা খাচ্ছে। দেখে মনে হচ্ছে সে আসলেই কান ধরবে এবং বলবে সরি কাক। আল্লাহ, এই ছেলেটা এত বোকা কেন? 



কাক এক ঘণ্টা হয়ে গেলো। বৃষ্টি নামেনি। নামবেও না বুঝি। আমার মনে হচ্ছে যেদিন বৃষ্টি নামবে সেদিন তুমি বৃষ্টির খুব কাছে থাকবে। জাগ্রত এবং সচকিত। অবাক হয়ে বৃষ্টি দেখবে, আর আমার কথা মনে পড়বে। 



ইতি, 

তোমার ছোট্ট শুভ্র।

---

**শুভ্র,**



আমি তোমাকে প্রিয় না বললে কি তুমি অপ্রিয় হয়ে যাবে নাকি?কি পাগল।মনে নেই হুমায়ুন আহমেদ স্যার অপেক্ষায় কি বলেছিলেন,"যে প্রিয় তাকে প্রিয় সম্বোধন করার প্রয়োজন কী?"তাই তোমাকে আমি কখনো প্রিয় বলে ডাকব না।হিহিহি.. তুমি আবার মন খারাপ করো না যেন।

আর আমি তো চিঠি ওই একজনকেই লিখি।সে তো আলাদাই না?



ইতি,

সবার না শুধু শুভ্রর কাক


