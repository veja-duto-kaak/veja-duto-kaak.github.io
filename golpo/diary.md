**আমার মায়াবী কাক পাখি,** 

কল্পনার ডায়েরী যে আমি প্রতিনিয়ত পড়ি তা খুব ভুল কথা। আমি সে একটিবার পড়েছিলাম, তোমার সাথে- তারপর নানানকাজের ব্যস্ততায় আর পড়া হয়না! তুমি তো তার মা, তার সবকিছুর উপরেই তোমার অগাধ বিচরণ! তার ডায়েরী ও তুমি নিশ্চয়ই নিয়মিত পড়ো! কাক পাখি, তোমার মেয়ের ডায়েরী পড়ে আমাকে মাঝে মাঝে শুনাবে না, আমি ঘুমুনোর আগে? হিহিহিহি। 

-শুভ্র।

---

কল্পনা ডায়েরী লেখে। শুধু যে ডায়েরী লেখে তা না, সে দুটো ডায়েরী লেখে। একটা মা-বাবা-পিপি পড়তে পারবে আরেকটা পারবে না। একথা আমি আর তার মা শুনলাম টেবিলে বসে খেতে খেতে- আর কল্পনার মা বিষম খেলো।

"আরেকটা কেন আমরা পড়তে পারবো না?"

"কারণ ওটাতে আমি সিক্রেট কথা লেখেছি।"

"কী সিক্রেট লিখেছিস?"

"এই তো-" বলে ও ছোট হাত নেড়ে পুরো ব্যপারটা উড়ানোর চেষ্টা করে।

কল্পনার মা তার অভ্যাসমতো ভুরু কুঁচকে তার দিকে তাকিয়ে থাকলো আর আমি টিপ করে হেসে মা-মেয়ের দিকে তাকিয়ে থাকলাম।

"কী সিক্রেট?"

"তোমাকে কেন বলবো মা!" এই ফাঁকে কল্পনা আমার দিকে তাকিয়ে ফিক করে হেসে দিলো।

আমি সাথে সাথে পুরো ব্যপারটা বুঝতে পারলাম। সেদিন কল্পনা বলে তাদের স্কুলের মিস নাকি বলেছে বাবা-মার জন্মদিনে তাদের গিফট বানিয়ে দিতে হবে, সেটাই নাকি তাদের সারাবছরের হোমওয়ার্কের অংশ। মেয়ে আমার ডায়েরীতে কথা লেখে বাবা-মাকে চমকে দেবার ফন্দি আঁটছে।

বাবা হিসেবে মেয়েকে সাহা্য্য করা আমার গুরুদায়িত্ব। আমি তার ফিক হাসির অনুকরণ করার চেষ্টা করতে করতে বললাম, "আহা বাদ দাও তো। ও কি লেখবে লেখুক। কল্পনা যা তুই তোর অন্য ডায়েরীটা নিয়ে আয়। ওটা তো আমরা পড়তে পারবো?"

"হ্যাঁ, কারণ সেটাতে তো সিক্রেট নেই!" কল্পনা দৌড়ে তার রুমে ডায়েরী আনতে চলে গেলো।

এদিকে কল্পনার মা একটু গাল ফুলিয়ে এবার আমার দিকে ভুরু কুঁচকে তাকিয়ে থাকলো। 

"তোমরা বাবা-মেয়ে মিলে কি করছো বলোতো?"

আমি আবার কল্পনার হাসিটা দিলাম। যদিও সেটা অতটা সুন্দর হলোনা।

"বলো না!"

"আহা, আমি কি জানি!"

ততক্ষণে কল্পনার পুনরায় আগমণ ঘটেছে। তার হাতে একটা ছোট্ট লাল ডায়েরী। উপরে কাঁচা হাতে লেখা, "কল্পনার ডায়েরী"। প্রথমের কয়েকটা পেজ পড়তে পড়তে আমার মুখে মুচকি হাসি আর ধরলো না। তুমিও পড়ো, কেমন?





**৭ সেপ্টেম্বর, শনিবার**



আজকে বৃষ্টি হচ্ছিলো। বৃষ্টি হলেই আমার খালি ভিজতে ইচ্ছে করে। বাবা বাসায় থাকলে বলে "চল কল্পনা আজ বৃষ্টিতে ভিজে জল্পনা হয়ে যাই!" বাবার খুব প্রিয় একটা কাজ হচ্ছে আমাকে ঘাড়ে নিয়ে বৃষ্টিতে হেঁটে বেড়ানো। তখন বাবা গান গায়, "রিমঝিম রিমঝিম ঘন ঘন রে বরষে!"

মা কিন্তু ওরকম না, বৃষ্টি শুরু হলেই মা আমাকে নিয়ে যাবে ছাদের উপরে গ্রিনহাউজে, ওখানে বসে বসে চা খাবে আর আমাকে নিয়ে বৃষ্টি দেখবে। আমি যদি বলি, "মা, ভিজি?" তখন মা বলবে, "সর্দি লেগে যাবে! এখানে বসে থাক। চা নিবি একটু?"

কিন্তু মার সাথে বসে থাকারও আনন্দ আছে। আমি মার কোলে মাথা রাখলেই মা আমার মাথায় চুলে বিলি কাটতে শুরু করে। আর তখন মা অনেক অনেক গল্প বলে আমাকে। কোনো গল্পই বানিয়ে বলা না- সব মায়ের ছোটবেলার গল্প! কখনো কখনো মা বসে বসে আমাকে মেহেদি পড়িয়ে দেয়। আমার বিরক্তই লাগে কিন্তু আমি কিছু বলিনা। তবে মা এত্ত সুন্দর করে মেহেদী পড়াতে পারে! এই দেখে বাবা মাকে বলে নকশা-রাণী। আর আমি হাতে মেহেদী পড়ে থাকলে বলে নকশা-কন্যা।





**১৬ সেপ্টেম্বর, সোমবার**



আজ বাবা-মার সাথে বাইরে ঘুরতে গিয়েছিলাম। মা খুব সুন্দর করে সেজেছিলো। মাকে দেখে চেনাই যাচ্ছিলো না! মা শাড়ি খুব একটা পড়েনা, তবে আজ কেন জানি পড়েছিলো। শাড়ি পড়লে ফের সমস্যা, মায়ের কোলে ঝাঁপ দেওয়া যায়না। শাড়িতে নাকি ভাঁজ পড়ে যায়। তবে মায়ের শাড়ি থেকে কেমন একটা নতুন নতুন গন্ধ পাওয়া যায়- আমার খুব ভালো লাগে। আমারও শাড়ি পড়তে খুব পছন্দ, তবে মা থেকে আমাকে পিপি বেশি শাড়ি পড়িয়ে দেয়। পিপি বাসায় আসলেই বলে, "কল্পনাআআ! যা দেখি তোর শাড়ির কালেকশান নিয়ে আয়! আমি একটা পড়ি।" আমার খুব হাসি পায়। আমার এতটুক শাড়ি পিপির হবে কীভাবে?





**২৭ সেপ্টেম্বর, শুক্রবার**



আজ বাবা আমার জন্যে একটা হারমোনিয়াম কিনে এনেছে। মা দেখে বলে, "তুমি কোনোদিন হারমোনিয়াম বাজিয়ে দেখেছো যে তোমার মেয়েকে হারমোনিয়াম শেখাবে?" বাবা বলে, "তাতে কি হয়েছে? আমি আর আমার মেয়ে একসাথে শেখবো। কী বলিস কল্পনা?"

বাবা তারপর সোফায় বসে বসে হারমোনিয়াম কীভাবে বাজাতে হয় তার ভিডিও দেখতে দেখতে ফোন হাতেই ঘুমিয়ে পড়েছে! আমার বাবার জন্যে খুব মায়া লাগছে- বাবাটা যা আলসে, মনে হয়না কোনোদিনই আমাকে হারমোনিয়াম শেখাতে পারবে।

মা রান্নাঘরে কি জানি করছিলো, আমি গিয়ে জিজ্ঞেস করলাম, "মা হারমোনিয়ামটার নাম কি দেবো?" মা বলে, "যেহেতু হারমোনিয়াম তাই তুই নাম দিবি হারমাওনি। তোর বাবার অত্যন্ত প্রিয় চরিত্র।"

হারমাওনি নামটা আমার খুব পছন্দ হচ্ছে। আমার হারমোনিয়ামের নাম এখন থেকে হারমাওনি।





**৬ অক্টোবর, রবিবার**



আজ মা কি মনে করে বাবাকে গিয়ে ধরলো, "এই তোমার কল্পনাকে হারমোনিয়াম শেখানোর কি হলো?" "হারমোনিয়াম? কিসের হারমোনিয়াম? কার হারমোনিয়াম?"

দেখা গেলো বাবা সম্পূর্ণ ভুলে গেছে হারমোনিয়ামটার কথা। মা হাসতে হাসতে এক্কেবারে বাবার গায়ের উপর-!!!

সন্ধ্যায় মা-ই আমাকে নিয়ে বসলো। আজ আমি মায়ের কাছে সা-রে-গা-মা-পা শিখেছি। বাবা এসে জ্ঞান দেবার চেষ্টা করছিলো কিন্তু মা এমনভাবে বাবার দিকে তাকিয়েছে প্রত্যেকবার যে বাবা রুম ছেড়ে পালিয়েছে! বাবা-মাকে আমার মাঝে মাঝে আমার থেকেও ছোট্ট বাচ্চা মনে হয়। সে কি করে হয়?





**১০ অক্টোবর, বৃহস্পতিবার**



বাবা আর মা মিলে যখন গান গায় তখন আমার খুব ভালো লাগে। বাবা-মা দুজনেই বলে যে তাদের গলায় কোনো সুর নাই, হেঁড়ে গলায় সঙ্গীতচর্চা নাকি তাদের জীবনের লক্ষ্য! তারা কেন বোঝে না যে তারা যখন একসাথে গান গায় তখন সুরের দিক মন থাকে না! বাবা-মাকে দেখে কি সুন্দর লাগে! আমার খুব ইচ্ছা করে তাদের সাথে গান গাইতে, কিন্তু আমার কোনো গানই মনে থাকেনা!

বাবা-মা যদি পুতুল হতো তাহলে আমি অবশ্যই তাদের বিয়ে দিতাম। কিন্তু কি দুঃখের কথা, তাদের ইতিমধ্যেই বিয়ে হয়ে শেষ!


